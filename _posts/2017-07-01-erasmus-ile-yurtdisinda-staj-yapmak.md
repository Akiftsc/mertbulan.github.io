---
title: Erasmus ile yurtdışında staj yapmak
---

Üniversite okuyan herkes Erasmus programından haberdardır diye tahmin ediyorum. Ancak çoğu kişi bu programın sadece yurtdışındaki bir üniversitede okumaya yaradığını sanıyor. Halbuki Erasmus programı aracılığıyla minimum 2, maksimum 12 ay yurtdışında staj yapabiliyor ve bu süre boyunca hibe alabiliyorsunuz. (İsterseniz hibesiz olarak da bu programdan yararlanabiliyorsunuz, zira vize alma aşamasında bu programın süreci hızlandırmak adına baya bir faydası oluyor. Program sayesinde vize ücretinden muaf kaldığınızı da hatırlatmak isterim.) Ben bu sene bu programdan yararlanmaya hak kazandığım için bu program hakkında detaylı olarak bilgi vermek istiyorum. Çünkü araştırdığımda derli toplu bir kaynak bulamamıştım.

## Başvuru süreci

Okuduğum bölümün İngilizce eğitim veren yurtdışındaki bir üniversiteyle anlaşması olmamasından dolayı ben de Erasmus aracılığıyla staj yapmaya karar verdim. 

Erasmus staj programından yararlanabilmek için bir takım süreçlerden geçmek gerekiyor. Bunlardan ilki başvuru süreci. Başvuru esnasından ilk olarak sizin ortalamanıza ve İngilizce bilginize bakılıyor. Her okulda değişiyor mu bilmiyorum ama benim okuduğum üniversitede (Dokuz Eylül Üniversitesi) Erasmus programına başvurabilmek için ortalamanızın 4 üzerinden en az 2.20 olması ve İngilizce seviyenizin de minimum B1 olması gerekiyor. Bu kriterleri sağladıktan sonra Erasmus programına başvurabiliyorsunuz.

### Davet mektubu

Belki de Erasmus staj programının bu kadar çok yaygın olmamasının nedeni davet mektubu konusu olabilir diye düşünüyorum. Erasmus öğrenim programında hali hazırda yurtdışında öğrenim göreceğiniz üniversite(ler) belli iken staj programında her şey sizin sorumluluğunuzda. Yani üniversite size herhangi bir staj yeri bulmuyor. Bu nedenle sizin bizzat Avrupa'da staj yapabileceğiniz bir firma bulmanız gerekiyor. (Yurtdışında staj bulma sürecini başka bir yazıda detaylı olarak ele alacağım.) İlgili firma sizi kabul ettikten sonra kendilerinden bir adet davet mektubu edinmeniz gerekiyor ve daha sonra bu davet mektubunu üniversiteye teslim ederek başvuru sürecinizi tamamlamış oluyorsunuz. Buradaki önemli kısım ise davet mektubunda yazması gereken şeyler. Davet mektubunuzda Erasmus staj programından yararlanarak staj yapacağınız, hangi tarihler arasında staj yapacağınız, şirketin hangi departmanında hangi pozisyonunda çalışacağınız, okuduğunuz üniversite ve bölüm gibi bilgiler yer alması gerekiyor.

### Değerlendirme

Üniversiteden üniversiteye değişebilen bir değerlendirme sürecinden geçiyorsunuz. Bizim okulda başvuru formunun çıktısı, İngilizce transkript, İngilizce seviyenizi gösteren belge (böyle bir belgeniz yoksa üniversitenin Yabancıdiller Yüksekokulu'nun düzenlediği sınava girerek bu belgeyi edinebilirsiniz.) ve davet mektubunuzla değerlendirme sürecine dahil olabiliyorsunuz. Daha sonra üniversite başvuru yapan kişileri %50'si not ortalamasından %50'si İngilizce puanından olmak üzere bir puan sıralamasına sokuyor. Örneğin; yüzlük sistemde not ortalamanız 70, İngilizce puanınız da 80 ise Erasmus puanınız 75 oluyor. Bu sıralamaya göre de üniversite elindeki bütçeyi göz önünde bulundurarak sıralamada üst sıralarda yer alanlardan bir kısmını seçip bu kişilerin programdan yararlanmasını sağlıyor. Bizim okulda 2017/2018 akademik yılı için sıralamadaki ilk 50 kişi Erasmus staj programından yararlanmaya hak kazandı. Burada altını çizmek istediğim nokta ise bu sıralamaya hak kazananların hepsinin de davet mektubunun olması. Eğer davet mektubunuz yoksa Erasmus staj programından yararlanamıyorsunuz. İsterseniz Erasmus puanınız 100 üzerinden 100 olsun programdan yararlanmaya hak kazanabilmeniz için davet mektubunuz olması gerekiyor.

Ayrıca yine üniversiteden üniversiteye değişebileceği gibi bizim okul staj süresinin sadece ilk 2 ayı için hibe veriyor. Yani siz 3 ay staj yapmak isterseniz size 2 aylık hibe veriyor. Hibe miktarı ise gideceğiniz ülkeye göre değişiyor. Örneğin Almanya'ya gidecekseniz aylık 500€ hibe alabiliyorsunuz.

## Belgeler, belgeler ve belgeler

Erasmus staj programından yararlanmaya hak kazandıktan sonra sizi bol belgeli bir süreç bekliyor. Açıkca söylemem gerekirse ben sırf bu iş için eve yazıcı aldım. Çünkü gerçekten gerek çıktı almaya gerekse de fotokopi çekmeye çok ihtiyacınız oluyor. 

Üniversiteden üniversiteye değişebileceğini göz önünde bulundurarak bizim üniversitenin Erasmus staj programında hibe sözleşmesi için dış ilişkiler ofisine teslim edilmesi gereken belgeler şunlar:

* Davet Mektubu
* Öğrenim Anlaşması (Learning Agreement for Traineships)
* Yönetim Kurulu Kararı
* İngilizce Transkript
* Vadesiz Euro Hesabı
* Vize
* Seyahat Sağlık Sigortası
* Kaza Sigortası
* Mesuliyet Sigortası

Şimdi tek tek bu belgelerin ne olduğuna değinmek istiyorum.

### Davet Mektubu

Başvuru sürecinde teslim ettiğiniz davet mektubunun aynısı.

### Öğrenim Anlaşması

Tam olarak [şu belge](http://international.deu.edu.tr/wp-content/uploads/2015/07/ogrenim-anlasmasi-STAJ-TR.pdf). (Word dosyası) Bu belgeyi hem siz, hem bölümünüzdeki Erasmus koordinatörü hem de staj yapacağınız kurumun doldurması gerekiyor. Size tavsiyem belgeyi önce siz bölüm koordinatörünüz ile bilgisayarda doldurun ve PDF olarak karşı tarafa gönderin. Daha sonra da karşı kurum doldurup imzalasın size göndersin ve siz de imzalayarak okula teslim edin. Bilgisayarda doldurun diyorum çünkü doldurmak için verilen alanlar inanılmaz küçük ve elle yazarak o alanları doldurmak neredeyse imkansız. Bilgisayarda küçük puntolarla çok rahat bir şekilde doldurabilirsiniz. (Ya da dilerseniz form alanlarını genişletebilirsiniz.)

### Yönetim Kurulu Kararı

Üniversitenizin dekanlığından (üniversiteden üniversiteye değişebilir) almanız gereken karar. Bunun için ben okula bir dilekçe ([dilekçe örneği](www.mku.edu.tr/files/576_dosya_1424650766.docx)) ve davet mektubumu verdim. (Daha sonra kendileri davet mektubunun Türkçe tercümesini de istediler.) Burada dikkat etmeniz gereken nokta fakültenin yönetim kurulunun haftanın sadece belirlenen gününde toplanıyor olması. Dolayısıyla o günü öğrenip hemen ondan önceki gün bu belgeleri teslim ederseniz ertesi gün bu kararı çıkarttırabilirsiniz.

### İngilizce Transkript

Öğrenci işlerinden temin edebilirsiniz.

### Vadesiz Euro Hesabı

Hibe yatırılması sırasında kesinti vs. olabilir diye Ziraat Bankası'ndan açılmasını tavsiye ediyorlar. Ben Yapı Kredi Bankası'ndan açtırdım. Çünkü yurtdışındayken Yapı Kredi'nin anlaşmalı olduğu bankalardan komisyon ödemeden hesabınızdan para çekebiliyorsunuz. (Hibe henüz elime geçmediğinden kesinti olup olmadığını daha sonra yazıya ekleyeceğim.)

### Vize

Bu başlı başına ayrı bir yazının konusu. Ben Almanya'da staj yapacağım için başka bir yazıda Almanya için nasıl vize alınır buna detaylı bir şekilde değineceğim. Burada hatırlatmak istediğim tek bir konu var o da staj sürenizle ilgili. Eğer staj süreniz 90 günden az ise Schengen Vizesi'ne başvurup 3-4 gün içerisinde vizenizi alabiliyorsunuz ve Schengen vizesi için verilen randevular oldukça yakın tarihli. Eğer staj süreniz 90 günden fazla ise Ulusal Vize'ye (Almanya için) başvurmanız gerekiyor. Bu vizenin hem randevu tarihi çok geç oluyor hem de çıkması çok daha uzun sürüyor. O nedenle eğer yazın staj yapmak istiyorsanız staj sürenizin 90 günden fazla olmamasına dikkat edin.

### Sigortalar

Sizden Seyahet ve Sağlık Sigortası (30 bin Euro teminatlı), Kaza Sigortası ve Mesuliyet Sigortası olmak üzere toplam 3 sigorta istiyorlar. Ben bu sigortaları AXA firmasından Geniş Kapsamlı Sigorta adı altında yaptırdım. 3 ay için de yaklaşık 60€ gibi bir ücret ödedim. Tabii bu fiyatın staj sürenize göre değişebileceğini unutmayın. Sigortadan kaçma gibi pek bir şansınız bulunmuyor benim bildiğim kadarıyla. Çünkü vize başvurusunda da yine sigorta istiyorlar.

## Maliyetler

Belgeleri topladıysanız öncelikle sizi tebrik ederim. Çünkü bu oldukça uzun ve yorucu bir süreç. Bunun yanında bu belgeleri toplarken cebinizden bir miktar para çıkacağını unutmamak gerek. Bu maliyetler arasında çıktı, fotokopi gibi düşük maliyetler olduğu gibi (benim örneğimde yazıcı) sigorta ücreti, vize aşamasında istenilen ücretler, uçak bileti vs. gibi birçok büyük ölçekte harcamalarınız da olacak. Kalacak yer için ödeyeceğiniz ücreti ve yemek masraflarınızı da unutmayın. Açıkcası sadece Erasmus programından alacağınız hibe ile yurtdışında staj yapmanız bana göre biraz zor. O yüzden staj yeri buluyorken size ücret verebilecek bir firmayla anlaşmanız sizin yararınıza olacaktır. Dediğim gibi gerçekten masraflı bir iş ama kazanacağınız tecrübeden dolayı bu masrafları çok önemsememenizi tavsiye ediyorum. Kendinize yaptığınız büyük bir yatırım olarak görebilirsiniz. Masrafların çok olduğunu söyleme nedenim buna hazırlıklı olun diye. Bunun yanında örneğin Almanya'da bir öğrencinin aylık masrafı 720€ olarak belirlenmiş ve Alman Hükümeti size vize vermek için sizden bu ücreti karşılayabileceğinizi ispat etmenizi istiyor. Yani 3 ay kalacaksanız Alman Hükümeti'ne bu sürede geçiminizi sağlarken harcayacağınız 2160€'yu gösterebilmeniz lazım. (Bir kısmını hibe ile karşılayabiliyorken bir kısmını da aileniz aracıığıyla karşılayabiliyorsunuz) O yüzden başlangıçta bütün bütçe planlamanızı yapıp ona göre bu sürece dahil olmanız sizin açınızdan iyi olacaktır.