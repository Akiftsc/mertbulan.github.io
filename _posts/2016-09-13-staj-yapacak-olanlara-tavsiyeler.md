---
title: Staj yapacak olanlara tavsiyeler
---

Staj dışarıdan çok basit bir konu gibi görünse de aslında kariyerinize etki eden önemli bir şey. Bu yüzden bazı tavsiyelerde bulunmak istiyorum.

Okulumun kapandığı haftanın hemen bir sonraki haftasında 
[Protel](http://protel.com.tr)'de stajıma başladım. Staj sırasında gayet güzel zamanlar geçirdim ve gerçekten normal şartlarda tek başıma öğrenemeyeceğim ya da öğrenmek istersem de burada öğrendiğim süreden çok daha fazla zaman harcayacağım şeyler öğrendim. Stajda edindiğim tecrübeler belki bir başka yazının konusu olur, ben bu yazıda staj yapmak isteyen kişilerin staj yeri bulma ve benzeri konularda bana göre nasıl hareket etmeleri gerek onlardan bahsedeceğim.

Öncelikle staj, sizin eğitim hayatı boyunca gördüğünüz şeyleri uygulamanız ve yeni şeyler öğrenmeniz için genelde üniversitelerin 2. ya da 3.  sınıflarında zorunlu olarak yapmanız gereken bir şey. Staj süresi okuldan okula ve bölümden bölüme değişebilir. Ancak benim size tavsiyem staj süreniz ne olursa olsun tüm yaz boyunca staj yapmaya çalışın. Zorunlu stajın süresi kadar olan kısımda sigortanız okuduğunuz fakülte tarafından karşılanıyor, belki geriye kalan sürede sigortanızın yapılması için şirketi ikna etmekte biraz zorlanabilirsiniz. Bu yüzden kendinizi yatırım yapmaya değer bir kişi olarak göstermeniz gerekiyor. Buradan da staj öncesi yapmış olduğunuz çalışmalar ön plana çıkıyor.###Staja nasıl kabul edildim?

Benim staja kabul edilmem biraz farklı oldu. Öncelikle Twitter'dan takip ettiğim 
[Fatih Kadir Akın](http://twitter.com/fkadev) ile ufak bir sohbetim oldu. Kendisinden staj yapılacak yer konusunda tavsiye istedim. O da kendi şirketini önerdi. Aradan geçen süre içerisinde ben bir yandan Crystal ile okulda öğrendiğim şeyleri 
[gerçek hayata uyguluyordum](http://mertbulan.com/2016/01/24/welsh-powell-algoritmasi-ile-sinav-takvimi-hazirlama/), bir yandan da Fatih'in çalıştığı şirket olan Protel hakkında araştırma yapıyordum. Projeyi uygularken bir yandan da Crystal Türkiye'nin Slack grubunda aktif olarak diğer kişilerle sohbet ediyordum. Orada da yine Protel'de çalışan 
[Serdar Doğruyol](https://twitter.com/sdogruyol) ile tanıştım. Hem kendisi hem de Fatih gruptan edindiğim izlenim kadarıyla gerçekten yardımsever insanlardı. Diğer yandan Protel ise hiç ilgimi çekmiyordu. (yaptıkları iş bana fazla IBM vari göründü) Ancak burada önemli olan şey şuydu: çalıştığım şirketten çok, önemli olan çalıştığım ekipti. Çünkü ben o insanlarla çalışacak ve o insanların öğrettiği şeyleri öğrenecektim. Dolayısıyla ekip şirketten daha önemliydi.

Staja kabul edilmek için bir şeyler yapmış olmam gerektiğini biliyordum. Crystal ile yaptığım projeyi ise aslında okulda bana Çizge Kuramı'nı öğreten 
[Murat hoca](http://www.deu.edu.tr/akademik/index.php?cat=3&akod=20110594)'nın teşviği ile hayata geçirmiştim. Murat hoca bana emeğinin elbette karşılığını alacaksın demişti (tabii ki ben inanmamıştım), ancak staja başvururken Crystal ile yaptığım bu projeyi Serdar ile paylaştım. Crystal ile yazmış olmam, nesne yönelimli bir proje olması ve içerisinde algoritma yer alması aslında benim programlama konusunda sahip olduğum bilgiyi az çok gösteriyordu. Dolayısıyla değerlendirilmem için güzel bir örnekti. Sonunda da bu proje sayesinde staja kabul edildim. Murat hoca her zamanki gibi haklı çıktı. :)

### Tavsiyeler

Yukarıda yazdıklarımdan aslında siz bazı tavsiyeler çıkarabilirsiniz ancak ben direk madde madde bu tavsiyeleri yazmak istiyorum:

* Stajınızı olabildiğince uzun tutmaya çalışın, mümkünse bu süre okullar kapandığından bir sonraki dönemin başlangıcına kadar olsun. Yani bütün yaz.

* Çalıştığınız şirketten çok çalıştığınız ekibe önem verin. Ben gitmeden önce ekipte Fatih, Serdar ve 
[Adem](http://twitter.com/ademilter) gibi tecrübeli kişilerin olduğunu biliyordum. Onlardan çok şey öğrenebilirdim ki öyle de oldu.

* Çalışacağınız ekipteki insanların gerçekten yardımsever olduğundan emin olun. Fatih de, Serdar da, Adem de açık kaynağa önem veren ve açık kaynak projeler geliştiren insanlardı. Açık kaynak proje geliştiren bir insanın bana göre yardımsever olmaması, bildiği şeyi paylaşmaması mümkün değil.

* Elinizde sahip olduğunuz bilgiyi gösterebilecek birkaç projeniz olsun. Benim staja kabul edilmemdeki bana göre en önemli etmen geliştirmiş olduğum projeydi. Sizin gibi üniversite okuyan onlarca kişi var, neden diğerlerini değil de sizi kabul etmeleri gerektiği için onlara bir neden vermeniz gerekiyor. Bunu da en iyi, açık kaynak proje üreterek yapabilirsiniz.

* Açık kaynak proje yaparken kullandığınız programlama dilinin gruplarına dahil olun. Çünkü hem orada projenizi hayata geçirirken takıldığınız noktalarda yardım isteyebilirsiniz, hem de çevrenizi geliştirerek staj yapacak güzel yerler bulabilirsiniz.

* Amacınız asla para kazanmak olmasın. Staja başlamadan önce herhangi bir beklentim yoktu. Staj sırasında da bana sadece öğlen yemeği ücretim verildi. (piyasaya göre oldukça yüksek) Staj sizin para kazanmanız için değil, tecrübe edinmeniz için yaptığınız bir şey. Şirket sizi alarak size yatırım yapıyor. Çünkü siz çalıştığınız süre boyunca sorularınızla ekipteki diğer insanların zamanını çalacaksınız.  Dolayısıyla şirket risk alıyorken sizin de risk almanız ve maddi bir beklentinizin olmaması gerekiyor. Zaten siz staj süresi boyunca öğrendiğiniz bilgilerle belki staj yaptığınız şirkette belki de başka şirketlerde staj süresince alacağınız paradan çok daha fazlasını kazanabilirsiniz. Dolayısıyla size para veren ve çok fazla bir şey öğrenemeyeceğiniz bir şirket yerine, size para vermeyen ama çok fazla şey öğreneceğiniz şirketi tercih etmeye çalışın.
