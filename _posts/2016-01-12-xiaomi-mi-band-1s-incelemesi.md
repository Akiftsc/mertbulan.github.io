---
title: Xiaomi Mi Band 1S incelemesi
---

Xiaomi Mi Band 1S ne kadar iyi? Hangi özelliklere sahip? Harcadığınız paraya değiyor mu?

Yaklaşık 1 ay önce sipariş ettiğim ve 1 hafta önce elime geçen Xiaomi Mi Band 1S hakkında kullanım deneyimlerimi paylaşmak istiyorum. 1 haftalık kullanım sonucunda neredeyse hiç bileğimden çıkarmadığım Mi Band hakkında önce özellikleri konusunda bilgi verip daha sonra da ürün hakkında yorumumu paylaşacağım.

Öncelikle Mi Band isminde birkaç ürün olduğundan bu kafa karışıklığını ortadan kaldırmak isterim. Mi Band, Mi Band 1S ve Mi Band 1S kalp ritmi sensörlü olmak üzere 3 farklı Mi Band var. Bunlardan Mi Band olanı en eskisi. Renkli ledlere ve daha düşük pil kapasitesine sahip. Mi Band 1S ise bu modelin sorunlarının çözüldüğü biraz daha geniş pil kapasitesine ve beyaz ledlere sahip olan yeni modeli. Mi Band 1S kalp ritmi sensörlü ise adından da anlaşılacağı üzere kalp ritmi ölçme özelliğine sahip Mi Band 1S modeli. Benim kullandığım ise Mi Band 1S modeli.

Mi Band modeli eski olduğundan şu sıralarda piyasada bulmak pek mümkün değil. Mi Band 1S modelini ise 13$ civarında, Mi Band 1S kalp ritmi sensörlü modelini ise 25$ civarında AliExpress'te bulabilirsiniz.

Mi Band 1S'in özelliklerine değinecek olursak:

- Yaklaşık 1 ay pil ömrü
- Uyku takibi
- Titreşimli alarm
- Adım sayar
- Mesafe ölçer
- Yürüyüş sonrası yakılan kalori miktarı
- Telefona gelen aramadan minimum 3 saniye sonra bilekliğin titremesi
- Uygulamalara gelen bildirimlerde bilekliğin titremesi
- Telefon kilidini bileklik aracılığıyla açma
- Su geçirmezlik (IP-67)

Uygulamalara gelen bildirimlerde titreme özelliği dışında tüm bu özellikleri aktif olarak kullanıyorum. Adım sayma ve uyku takibi konusunda bileklik oldukça iyi. Ancak uyku takibini sadece geceleri yapabiliyor. Yani gece çalışan gündüz uyuyan birisiyseniz maalesef cihaz uygu takibi yapamıyor. Bununla birlikte normalde alarm çaldığında yataktan kalktığınız zaman alarmın kapanması gerekiyorken yaptığım testlerde böyle bir sonuç alamadım. Bu yüzden alarmı kapatmak için bilekliğin ledlerin olduğu kısma basmak gerekiyor.

Bir haftalık kullanım sonucunda bilekliğin şarjı şuanda %79'da. Buradan yola çıkarak 3-4 hafta sonra tekrar şarj etmem gerektiğini söyleyebiliriz. Yani özelliklerinde bahsedilen 1 aylık pil ömrünü çok rahat bir şekilde çıkartıyor.

Üzerine yer alan beyaz ledlerin şarj sırasında ne kadar dolduğunu göstermesi dışında işe yarar pek bir özelliğinin görmedim. Geceleri birkaç sefer anlamadığım nedenlerden ötürü yanıyor. Buna ek olarak uygulamasını kurduğunuz zaman belirlediğiniz hedef adım sayısına ulaştığınızda titreşimle birlikte yine ledler yanıyor.

Uygulamasından söz açılmışken; Türkçe arayüzü bana oldukça kullanışlı geldi. Ancak gün içerisinde yaptığınız adım sayısını Twitter'dan paylaşmak istediğinizde anlamadığım bir nedenden ötürü Twitter uygulamasının Direk Mesaj gönderme kısmı açıyor. Dolasıyla yaptığınız adım sayısını paylaşamıyorsunuz. Bileklik bileğinizdeyken telefonun kilidini otomatik olarak açma özelliği de hoşuma gitti. Ancak burada şöyle bir problem ortaya çıkıyor: cihaz bluetooth aracılığıyla bağlandığından haliyle eğer bileklik bluetooth'un kapsama alanındaysa kilit açılıyor. Bilekliğin telefonun yanında olmasına gerek kalmıyor. Diyelim ki ofisinizdeyken telefonunuzu yan odada unuttunuz, bu durumda telefonunuzu alan kişi siz yan odada bluetooth kapsama alanında olduğunuzdan telefonunuzun kilidini açabiliyor. Buna çeşitli kısıtlamalar getirip bileklik telefonun 1 metre yakınındaysa kilidi aç gibi bir özellik eklerlerse çok daha iyi olur diye düşünüyorum.

Çoğu kişi akıllı bilekliğin bir heves olduğunu ve bir süre sonra kullanılmadığını söylüyor. Ancak alarm özelliği ve telefona arama geldiğinde titremesi Mi Band'ı benim için sürekli kullanılacak bir cihaz haline getiriyor. Çünkü titreşimle çok nazik bir şekilde uyandırılıyorsunuz. Buna ek olarak sizi hafif uykunuzdayken uyandırıyor. Dolasıyıyla uyanmanıza yardımcı olur. Derin uykuda uyandımda yorgun bir şekilde uyandığımdan bu özellik benim için vazgeçilmez oluyor. Zaman zaman telefonumu sessizde unuttuğumda ya da telefonumdan uzakta olduğumda aramayı titreşimle bildirmesi de yine benim için vazgeçilmez oluyor. Ancak arama geldikten sonra minimum 3 saniye değil de 1 saniye sonra titrese çok daha iyi olurdu. Arada sırada uzun yürüyüşler yaptığımda ne kadar yol yürüdüğümü ve ne kadar kalori yaktığımı da görmek oldukça iyi. Bunun yanında haftasonları neredeyse hiç hareket etmediğimi de bileklik sayesinde görmüş oluyorum. Kilo problemim olmadığından ne kadar kalori yaktığım gibi konular benim pek işime yaramıyor ama diyet yapanlar için oldukça işe yarar bir bilgi olduğunu düşünüyorum.

Sonuç olarak 35 TL'ye aldığım bu akıllı bilekliğin kesinlikle parasına değdiğini söyleyebilirim. Piyasada gerçekten çok pahalı bileklikler var ve neredeyse bu bileklikle aynı özellikteler. Çok gerekli bir özellik olmadığı sürece (şuan piyasadakilerde maalesef böyle bir özellik yok) diğer bilekliklere yönelmeyi lüks olarak görüyorum. Daha önce hiç akıllı bileklik kullanmadıysanız Mi Band başlangıç için oldukça ideal.

Ben ürünü 
[buradaki](http://www.aliexpress.com/item/XIAOMI-Original-3-5MM-Earphone-Jack-Dust-Plug-shopping-in-our-store-add-0-01-buy/32443560443.html) satıcıdan almıştım, eğer siz de almak istiyorsanız güvenirlilik açısından bu satıcıyı tercih edebilirsiniz.


**Güncelleme: **
47 günlük kullanımın ardından Mi Band'ı şarjı taktım. Pil ömrü oldukça tatmin edici.


![mi-band-1s](/uploads/mi-band-1s.png)