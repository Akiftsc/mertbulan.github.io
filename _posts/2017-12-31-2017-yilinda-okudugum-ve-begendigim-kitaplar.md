---
title: 2017 yılında okuduğum ve beğendiğim kitaplar
---

Bir yılın daha sonuna geliyorken geçen sene yaptığım gibi bu sene de okuduğum kitaplar içerisinden beğendiklerimi sizlerle paylaşmak istedim. Öncelikle bu yılda beni biraz üzen şey 2017'de önceki yıllarda tutturduğum ortalama 55 kitap hedefimi tutturamamış olmam oldu. Seneyi 19 kitapla bitirebildim. Dolayısıyla tavsiye edeceğim kitapların sayısı da geçen yıla oranla düşük olacak.

### Yüzüklerin Efendisi Serisi

Geçen yıl tüm Harry Potter kitaplarını bitirmiştim, bu yılki hedefim de aslında tüm Tolkien kitaplarını bitirmekti ancak sadece Yüzüklerin Efendisi serisini bitirebildim. Bu zamana kadar okumamış olma konusunda biraz pişman oldum diyebilirim. Gerçekten çok ama çok güzel bir eserdi. Her ne kadar fantastik bir evrende geçiyor olsa da dostluk ve iyilik temaları çok güzel işlenmişti. Eğer filmlerini beğendiyseniz kitabını da kesinlikle beğeneceğinizi düşünüyorum.


### Homo Deus

Geçen sene favori kitaplarımdan biri Yuval Noah Harari'nin Sapiens kitabıydı. İnsanlığın tarihini anlatan o muazzam kitabı neredeyse herkese tavsiye ediyordum. Bu sene de yine aynı yazarın Homo Deus kitabını okudum. Sapiens kadar iyi olmasa da oldukça beğendiğim bir kitap oldu. Gelecekte bizi neler bekliyor merak ediyorsanız okumanızda fayda var. Pişman olmayacağınızı düşünüyorum. 

### Geleceği Keşfedenler

Biyografi alanında aşmış bir yazar olan Walter Isaacson'ın (Steve Jobs'ın biyografi kitabıyla daha çok biliniyor ülkemizde) Geleceği Keşfedenler kitabı bu sene okuyup da çok beğendiğim kitaplar arasında. Teknolojiye ve özellikle bilgisayara meraklı biriyseniz bu kitap sayesinde bilgisayar alanında nasıl buralara kadara gelebildik bunu öğrenebiliyorsunuz. Tabii öğrendikçe şaşırmamanız da mümkün değil. Bugün Instagram'da 3 adımda, birkaç saniyede fotoğraf paylaşabiliyorsak bunu geçen yıllar boyunca yapılan belki de çoğumuzun adını bile bilmediği insanların hayatlarının önemli bir kısmını harcayarak yapmış olduğu çalışmalar sayesinde yapabiliyoruz. Bu kitabı bilişim alanında çalışan herkesin okuması gerektiğini düşünüyorum.

### Pürdikkat

Herhalde benim için yılın kitabı bu oldu diyebilirim. Odaklanma konusunda sorun yaşayan biri olarak kitabı çok ama çok beğendim. Kitap size günümüzde odaklanmakta neden zorluk çektiğimizi ve bu sorunu nasıl aşabileceğimizi başarılı insanlar tarafından da denenmiş yöntemlerle anlatıyor. Kitabı tavsiye ettiğim kişilerin çoğunluğu kitabı çok beğendi. Eminim siz de beğeneceksinizdir.

### Walden Gölü

Neredeyse hiçbir doğa olayına şahit olamadığımız apartman dairelerimizdeki, yıllar önce başkaları tarafından tasarlanmış ve olabildiğince karmaşıklaştırılmış hayatı yaşarken, bu kitap adeta farklı, sade ve huzurlu bir hayatın kapılarını açıyor size. Birçok büyük düşünüre ilham kaynağı olmuş bu kitap Henry David Thoreau'nun 2 yıl boyunca Walden Gölü'nün yanına kendi yaptığı evdeki yaşamını anlatıyor. Bir kitabı okurken doğayla hiç bu kadar iç içe olmamıştı. Şehir hayatının getirdiği artıların yanında götürdüğü şeylerin çoğunu bu kitapda görebiliyorsunuz.

Kitap ile ilgili bir yorumumu da buraya bir dipnot düşeyim, kitabın çevirmeni önsöz kısmına Into the Wild filmini sevenlerin bu kitabı da seveceğini söylemiş. Ben bu yoruma katılmıyorum. Zira Into the Wild filminde, ailesinin isteği için üniversiteyi okuyup ve bitirip daha sonra kendini doğaya atarak orada yaşamaya çalışan, üniversite mezunu olmasına rağmen doğada nasıl yaşanacağı konusunda hiçbir fikri olmayan zır cahil bir gencin hikayesi anlatılıyor. Çevremde çoğu kişinin bu gencin yaşadığı hayata özendiğini görüyorum ancak bu arkadaşlar filmin sonunda genç arkadaşımızın çürümüş cesedini nedense görmezden geliyorlar.

Walden Gölü kitabında ise sizi doğada yaşama konusunda muazzam bir bilgi birikimine sahip olan (ve yaşarken bu bilgisine yeni bilgiler katan) aynı zamanda keşfetme ve merak konusunda kendini aşan bir adamın (28 yaşındayken) gerçekten yaşanmış hikayesini okuyorsunuz. Kitapta da görebileceğiniz üzere adamın yaşadığı her günden ne kadar zevk aldığını görebiliyorsunuz.

Çevremdeki insanlara da aslında bu iki film arasındaki yaşam farkını anlatmaya çalışıyorum bazen ancak nedense beni bir türlü anlamak istemiyorlar. Bir çılgınlık yapıp ben hayatımı Into the Wild kafasıyla yaşayacağım diyerek de yaşayabilirsiniz ama aynı zamanda belirli bir bilgi birikimine sahip olup bir çılgınlık olarak değil de planlı olarak hayatın her anını zevkle yaşayıp neredeyse her detayını anlayarak da yaşabilirsiniz. Bu ikisi arasındaki en önemli fark, ilkinde yaşadığınz şeyden bir bok anlamayıp ailenize sadece cesedinizi bırakıyorken ikincisinde yaşadıklarınızdan inanılmaz bir şekilde zevk alıp daha sonra da deneyimlerinizi yazıp 169 yıl sonra bile birçok insana ilham verebiliyorsunuz.

Mutlu Yıllar!