---
title: Blizzard’ın yeni oyunu Heroes of the Storm nedir ve nasıl oynanır?
---

Benim için oyun dünyasının Apple’ı olan Blizzard’ın yeni oyunu Heroes of the Storm şimdiden büyük ses getirmeye başladı. Bu harika oyun hakkındaki bilgilerimi kısaca paylaşmak istiyorum.

Daha önce MOBA (çevrim içi çok oyunculu savaş arenası) türünde oynadığım tek oyun League of Legends idi. Kısa bir süre oynadıktan sonra bırakmıştım. Oyunu bırakmamın birçok nedeni vardı. Blizzard’ın yeni oyunu Heroes of the Storm’u incelediğimde ise bu nedenlerin tamamının çözüldüğünü gördüm ve oynamaya başladım.

Öncelikle şunu belirtmemde yarar var; ben sıkı bir oyuncu (gamer) değilim. Sadece boş zamanlarımda kafa dağıtmak amacıyla oyun oynuyorum. Yani her gün onlarca saatimi oyunlarda geçirmiyorum. Ancak oynadığım oyunun da kaliteli olmasına özen gösteriyorum. Heroes of the Storm’da ise o kaliteyi bulduğuma inanıyorum.

Oyun diğer MOBA türündeki oyunlara (DOTA, LoL vb.) oldukça benziyor. (Ben LoL’ü daha önce oynadığım ve şuan dünya çabında inanılmaz derecede popüler olduğu için Heroes of the Storm’u (kısaca HotS) LoL ile karşılaştıracağım) Kendisini bu oyunlardan ayıran ve benim en çok hoşuma giden özelliği oyun içi eşyaların (item) olmaması. Bunun yerine talent denilen farklı ve oldukça kolay öğrenebilen bir sistem var. Bu sayede çok kısa sürede oyunu öğrenip, oynamaya başlayabiliyor oyun içerisindeyken altın kazanmaya hangi eşyaları almanız gerektiğini vs. düşünmeden sadece oyuna konsantre olabiliyorsunuz. Bunun yanında oyun sırasında kişiye özel level olayı da yok. Yani tam bir takım oyunu. Herkesin kazandığı deneyim puanı (xp) toplanıyor ve takımın bir leveli oluyor. Bu iki özellik bana göre HotS’un LoL’ü tahtından etmesini sağlayacak. Çünkü oyunu öğrenmeyi çok kolaylaştırıyorlar ve oyunu bireysel olmaktan çıkartıyor. Oyunun güzel yanı ise her maçın ortalama 15 ila 25 dakika arasında sürüyor olması. LoL’deki gibi 45 dakika boyunca bir oyunda zaman harcamıyorsunuz.

Oyunun bir diğer güzel yanı ise farklı haritaların ve bu haritalarda da farklı oyun içi görevlerin yer alması. Bu sayede sadece minyon kesip, kuleleri yıkmakla uğraşmak yerine, haritaya özgü olan görevlere de zaman harcayabiliyorsunuz. Ayrıca Mercenary Kampı denilen yaratıkları keserek yaratıkları ele geçirip, size oyun sırasında yardımcı olmalarını da sağlayabiliyorsunuz. Yani oyun içerisinde çok fazla dinamik var ve maçı kazanmak için gerçekten takım oyunu oynamanız gerekiyor.

Oyun içerisinde toplamda 5 farklı istatistik tutuluyor. Bunlar; Takedowns, Siege Damage, Hero Damage, Healing ve XP. Takedown öldürdüğünüz ya da öldürülmesine yardımcı olduğunu Hero’ların sayısını gösteriyor. (Bunun güzel yanı ise LoL’deki gibi son vuruşu yapmak için uğraşmıyorsunuz. Başka hero öldürüldüğünde yakınlarda olsanız bile size de takedown sayısı yazılıyor) Siege Damage Mercenary Kamplarındaki yaratıklara, kule gibi yapılara ve minyonlara vurduğunuz hasarı (damage) gösteriyor. Hero Damage ise karşı takımdaki hero’lara vurduğunuz damage’ı gösteriyor. Healing ise takım arkadaşlarınıza vermiş olduğunuz canı (HP) gösteriyor. Son olarak XP ise takımın toplam XP’sine yapmış olduğunuz katkıyı gösteriyor.

Oyunda şuanda 35 tane hero var. Bu heroların Assassin, Warrior, Support, Specialist olmak üzere 4 farklı hero grubu var ve bunlar kendi içerisinde Melee (yakın dövüş) ve Ranged (uzak dövüş) olmak üzere 2’ye ayrılıyor. Assassin herolar daha çok hero damage’ı vurmada, Support herolar daha çok diğer herolara can ve kalkan verme gibi özellikleriyle, Specialist hero’lar daha çok siege damage vurmada, son olarak Warrior hero’lar ise daha fazla hayatta kalma özellikleriyle ön plana çıkıyorlar. Benim en çok hoşuma giden ise Tyreal isimli Ranged Warrior olan hero. (nedense karakterin sesini Morgan Freeman’a benzetiyorum) Bu karakteri seçmemin nedeni tam olarak takım oyununa müthiş uyum sağlaması. Hem daha fazla hayatta kalıyor, hem iyi damage vuruyor, hem de kalkan skill’i sayesinde takım arkadaşlarına kısa süre de olsa ekstra can verebiliyor.

Oyunun belki en zor tarafı ise hero alabilmek için gerekli olan altını kazanmanın oldukça zor olması. Maç kazandığınız zaman 30 altın, kaybettiğinde 20 altın, günlük verilen görevleri yaptığınızda 200 ila 800 arasında altın, karakter leveliniz 20, 25, 30, 35, 40 levele ulaştığında 2.000 altın, hero leveli 5’e ulaştığında ise 500 altın kazanıyorsunuz. Hero fiyatlarının en düşük 2.000, en yüksek 15.000 olduğu düşünüldüğünde hero almak oldukça zorlaşıyor. Özellikle Hero Ligi’ne girebilmek için gerekli olan 10 hero’ya sahip olmak inanılmaz derecede zorlaşıyor. Bunun için çoğu kişi (benim de yaptığım gibi) her hafta bedava olan 7 hero’yla oynayarak bu hero’ları 5 levele getirmeye çalışıyor. Bu sayede 3.500 altın kazanmak mümkün oluyor.

Tabii dilerseniz gerçek parayla da hero satın alabiliyorsunuz. Hero’nun yanında binek ve skin de satın alabiliyorsunuz. Türk oyuncular Avrupa serverlarına bağlandığından dolayı fiyatlar Euro cinsinden oluyor genelde.

Oyun şuanda kapalı beta olarak oynanıyor. Oyunu oynamanız için BETA key’e sahip olmanız gerek. Bunu internetten ya da G2A gibi sitelerden (1 – 2$’a) temin edebilirsiniz. (Şu sıralar Blizzard, hali hazırda oynayanlara 4 adet key göndermeye başladı. Elime geçtiği an da ben de Twitter hesabımdan paylaşacağım)

Oyun hakkında söyleyeceklerim şimdilik bu kadar, aklınıza takılan soruları yorum olarak sorarsanız elimden geldiği kadarıyla cevaplamaya çalışırım.