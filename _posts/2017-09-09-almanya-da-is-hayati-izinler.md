---
title: Almanya'da İş Hayatı - İzinler
---

Çalışmayı çok seven biri olarak izin konusu pek ilgimi çekmese de sahip olduğum hakları bilmek her zaman ilgimi çekmiştir. Ufak bir araştırma ve çevremdeki kişilere sorduktan sonra Almanya'da çalışan kişilerin sahip olduğu izinleri öğrenince paylaşmaya değer olduğunu düşündüm. 

NOT: Almanya'daki iş hayatını detaylıca anlattığım uzunca bir yazıyı en kısa zamanda yayına alacağım.

# Yıllık İzin

Almanya'daki yıllık izinde yasal limit 20 iş günü. Öğrendiğim kadarıyla Türkiye'de bu limit 14 gün ve Cumartesi günleri de izin olarak sayılıyormuş. (Daha sonra o günün için size ödeme yapılıyormuş) Almanya'da ise Cumartesi günleri sayılmıyor ve bu izni hak etmek için 1 yıl boyunca çalışmanız da gerekmiyor. Benim bildiğim kadarıyla Türkiye'de izni hak edebilmek için 1 yılınızı doldurmanız lazımmış. (Tabii şirketten şirkete değişen bir şey de olabilir bu.)

İşin daha güzel yanı ise bazı şirketlerin bu yasal limitten daha fazla izin süreleri verebiliyor olması. Örneğin benim stajımı yaptığım firmadaki yıllık izin süresi 30 iş günü.

(Bu arada bizde bayram ve ulusal tatilleri olduğu gibi Almanya'da da eyaletlere göre değişen 9 ila 13 gün arasında tatiller bulunuyor.)

# Hastalık İzni

Almanya'da hastalık izni denilen bir olay var. Kendinizi iyi hissetmediğiniz zaman o gün işe gitmeyebiliyorsunuz ve bunun için doktordan rapor almanız da gerekmiyor. (Tabii iş arkadaşlarınıza haber vermeyi unutmuyorsunuz.) Ancak maksimum 3 gün arka arkaya bu şekilde izin alabiliyorsunuz. Eğer üst üste daha fazla izin almak isterseniz doktor raporu almanız gerekiyor. Bir yılda toplam alabileceğiniz hastalık izni süreniz 6 hafta ve bu süre içerisinde maaşınızdan herhangi bir kesinti olmuyor.

Eğer 6 haftadan fazla hastalık izni almanız gerekirse burada da sigortanız devreye giriyor. Şirketten maaş alamıyorsunuz ancak sigortanızdan maaşınızın %70'ini alabiliyorsunuz. 

Benim en çok hoşuma giden şey ise çocuk hastalık izni oldu. Eğer 12 yaşında altındaki çocuğunuz hasta olursa da izin alabiliyorsunuz. Bunun için de çocuk başına ayrıca 10 gün izin hakkınız var. Eğer çocuğunuza yalnız başınıza bakıyorsanız bu süre 20 güne çıkıyor.

# Çocuk İzni

Diğer bir hoşuma giden izin de çocuk izni oldu. Çalışan bir kişi olarak çocuğunuzun üçüncü doğum gününe kadar izniniz var ve bu süre zarfından işvereniniz sizi işten çıkartamıyor. Ayrıca bu süre içerisinde 1 yıl boyunca maksimum 1800€ olmak üzere maaşınızın 3'te 2'si kadar ebeveynlik maaşı alabiliyorsunuz. Çocuk iznini tek bir ebeveyn kullanabildiği gibi hem anne hem de baba kullanabiliyor.


Yaptığım araştırmalarla öğrenebildiğim kadarıyla Almanya'da bu şekilde bir izin hakkınız var. Belki daha da fazla olabilir ancak benim şimdilik öğrenebildiklerim bunlar. Buna benzer izinler Türkiye'de var mı diye araştırdım ancak her seferinde çok karışık şeylere denk geldim. Bir de anladığım kadarıyla devlet memuru olunca sahip olduğunuz izinler de farklı oluyor. Dolayısıyla tam olarak net bir şey bulamadım ve bu yüzden de iki ülke arasında bir karşılaştırma yapamadım.