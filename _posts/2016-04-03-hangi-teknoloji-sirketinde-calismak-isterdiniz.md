---
title: Hangi teknoloji şirketinde çalışmak isterdiniz?
---

Sizin için önemli olan aldığınız para mı? Yoksa yaptığınız işin anlamlı olması mı? Ya da asıl önemli olan işinizin az stresli olması mı?

PayScale isimli maaş bilgisi üzerine uzmanlaşmış firma en iyi 18 teknoloji şirketinin (Apple, Google, Facebook vb.) çalışanları arasında dokuz farklı konuda bir çalışma yapmış. Bu dokuz farklı konu şunlar:

* kariyer başlangıcındaki ortalama maaş	
* kariyer ortasındaki ortalama maaş
* şirkette çalışanların ortalama yaşı
* şirkette çalışanların ortalama deneyim süresi
* şirkette çalışanların o şirkette ortalama ne kadar süre çalıştığı
* şirketteki çalışan kadınların oranı
* yapılan işin ne kadar tatmin ettiği
*  yapılan işin ne kadar stresli olduğu

Bu dokuz farklı konuya göre her teknoloji şirketi için gerçekten ilginç sonuçlar ortaya çıkmış.


![teknoloji-sirketleri](/uploads/teknoloji-sirketleri.png)

18 şirketin tamamını değil de bunların içerisinde bana göre en popülerlerine detaylı olarak bakalım:

### Facebook

Facebook, kariyer başlangıcındaki ortalama maaşının 116.800$ olması nedeniyle bu 18 şirket arasında ilk sırada bu konuda ilk sırada yer almış. Şirketteki ortalama çalışan yaşının 29 olması nedeniyle bu şirketler arasındaki en genç çalışanlara sahip şirket olmayı da başarmış. Tabii bu durum çalışanların ortalama deneyimini de etkilemiş ve Facebook'ta çalışanların ortalama deneyim süresinin 4 yıl olması bu konuda listede en aşağıda olmasına neden olmuş. Facebook çalışanlarının %39'u kadınmış, bu konuda %43 oranıyla eBay en üst sırada yer alıyor. Facebook'un en üst sırada yer aldığı konulardan bir diğeri ise işin tatmin edip etmediği. Çalışanların %96'sı Facebook'taki işinin kendisini tatmin ettiğini, %78'i ise yaptığı işin anlamlı olduğunu söylemiş. Son olarak çalışanların %44'ü işinin çok stresli olduğunu söylemiş. Bu oranla Facebook bu şirketler arasında en az stresli şirket olmayı başarmış.

### Google

Google, Facebook ve LinkedIn'in ardından kariyer başlangıcındaki ortalama maaşının 106.900$ olmasıyla bu konuda üçüncü sırada yer alıyor. Aynı şekilde kariyer ortasındaki ortalama maaşının 151.600$ olmasıyla da bu konuda LinkedIn ve Salesforce'un arkasında yine üçüncü sırada yer alıyor. (Buradan da LinkedIn'in bu 18 şirket arasında en iyi maaşı sunduğu sonucunu çıkartabiliriz sanırım.) Google'daki çalışanların ortalama yaşı 30 iken, kadın çalışanların oranı %30'da kalmış. Google'ın Facebook'un ardından ikinci sırada yer aldığı konu ise işin tatmini. Çalışanların %89'u Google'da yaptığı işten tatmin oluyormuş. Google'da çalışanların %72'si ise yaptığı işin anlamlı olduğunu, %53'ü ise yaptığı işin stresli olduğunu söylemiş.

### Apple

Apple, kariyer başlangıcındaki ortalama maaşıyla (91.300$) dikkat çekemese de kariyer ortasındaki ortalama maaşıyla (145.400$) Facebook'un ardından beşinci sırada yer alıyor. Apple'daki çalışanların ortalama yaşı 31 iken, çalışanların ortalama deneyim süresi 6 yılmış ve çalışanların %31'i kadınmış. Apple'da çalışanların %73'ü yaptığı işin kendisini tatmin ettiğini söylemiş. Yaptığı işi anlamlı bulan çalışanların oranı ise %74, Apple bu oranla bu şirketler arasında dördüncü sırada yer alıyor. Çalışanların %66'sı ise yaptığı işin stresli olduğunu söylüyor.

### SpaceX

SpaceX, başlangıç için size iyi bir maaş (78.500$) sunamasa da genç ama tecrübeli insanlarla çalışmanızı sağlıyor. Facebook ile aynı yaş ortalamasına (29) sahip olmasına rağmen şirketteki çalışanların ortalama tecrübesi 6 yıl. Eğer kadınsanız SpaceX'te kendinizi biraz yalnız hissedebilirsiniz, çünkü bu şirketler arasında SpaceX %14 ile en az kadın çalışan oranına sahip. SpaceX'te çalışanların %73'ü yaptıkları işin kendini tatmin ettiğini söylemiş. SpaceX'in en üst sırada yer aldığı iki konu ise yapılan işin anlamlılığı ve yapılan işin stresi. Roketler üreten ve hedefi Mars'a koloni kurmak olan SpaceX'in çalışanlarının %92'si yaptığı işi (haliyle) anlamlı bulmuş. Ancak söz konusu roket bilimi olunca çalışanların %88'i yaptıkları işin stresli olduğunu söylemiş.

### Tesla

Tesla ise tıpkı SpaceX gibi yüksek maaşlarıyla dikkat çekmiyor. Onun yerine ortalama 6 yıllık tecrübeye sahip çalışanları ve yapılan işin anlamlığıyla dikkat çekiyor. Tesla çalışanlarının %89'u yaptıkları işin anlamlı olduğunu düşünüyor. Bu da SpaceX'ten sonra Tesla'yı bu konuda ikinci sıraya koyuyor. Bununla birlikte çalışanların %70'i yaptıkları işin stresli olduğunu söylüyor. Bu da yine SpaceX'in ardından Tesla'yı bu konuda ikinci sıraya yerleştiriyor.

### Sonuç

En yaşlı ve en deneyimli çalışanlara sahip şirketlere baktığımızda burada yer vermediğim Oracle, HP ve IBM gibi şirketleri görüyoruz listenin üst sıralarında. Bu şirketler ne kadar ilginizi çekiyor bilmiyorum, ama çoğu gencin hayallerini süslediği şirketler olmadığını tahmin ediyorum.

Eğer iyi bir maaş ve tatmin eden bir iş istiyorsanız LinkedIn, Google ve Facebook sizin için oldukça ideal. Eğer normal bir maaş, tecrübeli insanlarla çalışmak ve yaptığınız işin anlamlı olmasını istiyorsanız Apple sizin için oldukça ideal. Yok eğer para benim umrumda değil ben dünyayı değiştirmek, kimsenin yapmaya cesaret edemediği şeyler yapmak istiyorum ve bunların da yüksek stresine katlanabilirim diyorsanız SpaceX ya da Tesla'yı tercih edebilirsiniz.

Araştırma ile ilgili detaylara 
[şuradan](http://www.payscale.com/data-packages/top-tech-companies-compared) ulaşabilirsiniz.
