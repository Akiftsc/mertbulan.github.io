---
title: 450 TL yatırımla nasıl eski MacBook’unuzu kullanılabilir hale getirirsiniz?
---

Eski model MacBook'unuz var ve fiyatlar pahalı diye yenisini alamıyor musunuz? İşte bu yazı sizin için.

2008'in sonunda tanıtılan ilk unibody alüminyum MacBook'a sahibim. Bilgisayar orijinalde 2.4Ghz Core 2 Duo işlemci, 4GB RAM ve 5200RPM 250GB'lık HDD ile birlikte geliyor. Günümüz şartlarında böyle bir bilgisayarı kullanmak sanırım işkence olurdu. Ancak söz konusu cihaz MacBook olduğundan ben geçtiğimiz yıla kadar bu şekilde kullandım.

Geçtiğimiz yıl artık uygulamaların çok fazla RAM tüketmesi dolayısıyla RAM'i yükseltme zamanımın geldiğini düşündüm. 
[Hepsiburada](http://www.hepsiburada.com/hi-level-4gb-1066mhz-ddr3-notebook-ram-hlv-sopc8500d3-4g-p-BD130330) üzerinden Hi-Level 4GB 1066Mhz DDR3 model RAM'den 2 tane sipariş ettim. Ben sipariş ettiğimde ikisini toplamda 225 TL'ye almıştım ancak şuanda 150 TL civarında tutuyor. Bu sayede MacBook'umun RAM'ini 8GB'a çıkartmış oldum.

O zamandan bu zamana yaklaşık 1 yıl boyunca bu şekilde kullandım ve geçtiğimiz ay artık HDD'nin hızının yetersiz geldiğini düşünmemle birlikte (okuma ve yazma hızı 90MB/s) 
[Amazon](http://www.amazon.com/gp/product/B00S9Q9VS4) üzerinden SanDisk'in 240GB'lık SSD'sini 200 TL'ye sipariş ettim. Kargoyla birlikte Türkiye'deki muadillerinden 50 TL daha ucuza geldi. SSD'nin performansı işe şu şekilde:

![sandisk-ssd-performans](/uploads/sandisk-ssd-performans.png)

MacBook'um biraz (biraz mı?) eski olduğundan SATA 2 girişe sahip olmasından ötürü diskin tam olarak performansından yararlanamasam da HDD performansına oranla bilgisayarın açılış-kapanış hızı ve uygulamaların açılış hızında gözle görülür fark olduğunu söyleyebilirim.

RAM ve SSD'den sonra geriye kalan tek şey tahmin edebileceğiniz gibi pildi. Uzun ve yanlış kullanımdan kaynaklı olarak pilimin ömrü kalmamış ve şişmişti. (doğru kullanım için 
[şu yazı](http://www.sihirlielma.com/2011/01/04/macbookumuzun-pil-omrunu-uzatmak/) faydalı olabilir) Benim bilgisayarım Apple için artık Antika kategorisine girdiğinden pil gibi sarf malzemelerini kendisi satmıyor. Dolayısıyla üçüncü parti firmaların ürettiği ürünleri tercih etmem gerekiyordu. Bunun için önce Amazon'a baktım, uygun ürünler bulsam da Amazon'daki satıcıların Türkiye'ye göndermemesinden dolayı yönümü Aliexpress'e çevirdim. 
[Aliexpress](http://www.aliexpress.com/item/Special-Price-45Wh-Battery-for-Apple-A1278-A1280-MB771-MB771LL-A-MB771-A-MB771J-A/701599973.html)'ten bilgisayarım için uyumlu 4800mAh kapasiteli (3 saat pil ömrü sunuyor) bir pili yaklaşık 100 TL'ye sipariş ettim. Gelen pilin sağlığı %100 olmasa da %98 ile beni en az 2 yıl idare edeceğini tahmin ediyorum.

Sonuç olarak ben toplamda 525 TL harcamış olsam da bugün 450 TL harcayarak bahsettiğim yükseltmeleri siz de kendi eski MacBook'unuza yapabilirsiniz. Aslında benim yeni model bir MacBook alma düşüncem vardı ancak dolar kurunun inanılmaz yükselmesiyle almayı planladığım cihazın fiyatının yaklaşık 2.000 TL artması bu düşüncemi ortadan kaldırdı. Ben de madem yenisini alamıyorum o zaman şuanda kullandığım bilgisayarı güncelleyeyim dedim ve sonuç gayet tatmin edici oldu. Umarım bir sonraki OS X sürümü de bilgisayarımı destekler :)

Bu arada, 
[9to5Mac](http://9to5mac.com/2015/07/27/opinion-a-macs-longevity-is-its-biggest-unsung-selling-point/)'te Apple'ın Mac'leri 10 yıl boyunca çalışacak şekilde tasarladığını ancak yasal nedenlerden dolayı bu bilgiyle ürünlerini pazarlayamadığını okumuştum. Benim MacBook'um şuanda 8 yaşında, yaptığım güncellemelerle birlikte 2 yıl daha giderse (ki gideceğini tahmin ediyorum) Apple'ın 10 yıl ömürlü tasarım prensibinin doğru olduğunu bizzat göreceğim.
