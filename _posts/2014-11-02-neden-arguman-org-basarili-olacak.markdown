---
title: Neden arguman.org başarılı olacak?
layout: post
---

Geçtiğimiz haftalarda, Fatih Erikli tarafından geliştirilen arguman.org bir anda popüler bir site haline geldi. Bunun nedenleri arasında Fatih’in geniş bir çevresinin olması, ekşi sözlük’teki başlığını ekşi sözlük’ün kurucusu Sedat Kapanoğlu’nun (ssg) oluşturmuş olması gibi birçok neden sayabiliriz. Ancak bunlar bu işin popüler olmasını sağlayan asıl etmenler değil. Arguman.org’un bu kadar kısa süre popüler olmasının temelde iki sebebi var: açık kaynak ve kitle kaynak (crowdsourcing)

arguman.org oluşturulan ya da sizin oluşturduğunuz argümanları çünkü, ama ve ancak bağlaçlarıyla tartışmanıza olanak sağlayan bir argüman analiz platformu. Örneğin; “McDonalds, Burger King’ten daha iyidir” şeklinde bir argüman oluşturup bunun nedenlerini çünkü olarak yazabilirsiniz. Bir başkası da sizin bu önermelerinize amalar yazarak argümanınızı çürütebilir. Siz de ancaklar kullanarak argümanınızı destekleyebilirsiniz. 300 karakterle yapılan bu kısa ve mantıklı tartışmalar sonucunda çok farklı konularda çok farklı fikir sahibi olabilirsiniz.

Fatih, bu siteyi ilk duyurduğundan itibaren sitenin tüm kaynak dosyaları açık bir şekilde GitHub‘ta yer alıyordu. Yani dilerseniz siz de bu kaynak dosyaları alıp kendi sitenizde kurabilirsiniz. Ancak çoğu kişi henüz yeni yeni bir proje olmasından ve daha önce hiç yapılmamış bir şey olmasından ötürü kendi sitesini kurmak yerine var olan bu projeyi geliştirmek istedi. Bunun nedeni oldukça açık; Fatih işten arta kalan zamanını harcayarak, hiçbir maddi beklentisi olmadan gerçekten insanların ihtiyacı olan bir şey yaptı. (Gerçi Fatih gösterene kadar biz böyle bir şeye ihtiyacımız olduğunu bilmiyorduk.) Bunu gören diğer geliştiriciler de bu işe gönül vererek yine hiçbir maddi beklentileri olmadan projeyi daha da geliştirmeye başladı. Bu gerçekten harika bir şey değil mi?

Peki açık kaynak neden bu kadar güzel bir şey? Açık kaynak bir proje geliştiren insan açıkça diyor ki; “Bak dostum işin tüm ayrıntıları burada, eğer benim bu işi kötü yaptığımı düşünüyorsan al kodları istediğin gibi değiştir ve benden daha iyisini yap!” İşte bu sayede daha iyisini yapacağını düşünen kişi sıfırdan çalışmak yerine var olan ve kısmen kabul görmüş bir şeyin üzerine eklemeler yaparak daha iyisini yapabiliyor. Bir nevi zamandan tasarruf da oluyor. İşin diğer güzel yanı ise açık kaynak projeyi yapan kişi bir nevi harcamış olduğu iş gücünü tüm insanlığa sunmuş olması. Bunun yanında açık kaynağın güzel yanı sizin başarılı olan bu projeyi kıskanmıyor olmanız. Yani “Keşke ben daha önce yapsaydım” gibisinden bir düşünceye sahip olmuyorsunuz. Çünkü istediğiniz an bu başarılı işe katkıda bulanabilirsiniz. Mesela şuan Arguman.org hakkında bir öneriniz varsa, ya da sitede bir hata (bug) bulduysanız bunu hemen GitHub sayfasından bildirebilirsiniz. Hatta dilerseniz işi üstünüze alıp, hatanın nasıl düzeltileceğine dair bilgiye sahipseniz bu hatayı bizzat kendiniz düzeltebilirsiniz. Bu sayede o artık Fatih’in projesi olmaktan çıkar sizin de projeniz haline gelir. (Wikipedia’nın dünyanın en büyük ansiklopedisi olmasını sağlayan da işte budur)

Peki kitle kaynak neden bu kadar önemli? Basit bir örnek verecek olursak; bugün Apple’ın dünyanın en değerli şirketi olmuş olması harika ürünler yapmış olmasının yanında kendisine sadık olan kitlesidir. Bu kitle gerektiğinde Apple ürünlerini arkadaşlarına anlatır, sorun yaşayan olursa onlara çözüm sunar ve bunun gibi bir çok konuda Apple’a ve kullanıcılarına yardımcı olur. Tüm bunları da hiçbir beklentisi olmadan yapar. İşte bu kitle sayesinde Apple bugün dünyanın en değerli şirketi. Bana göre kitle kaynak sayesinde şuan dünyada yapılamayacak bir şey yok. Örnekleri o kadar fazla ki, bunların bir kısmına Kickstarter’dan ulaşabilirsiniz. Diğer kısmına ise  kendin yap (do-it-yourself) sitelerinden göz atabilirsiniz. Bu sitelerde arabadan tutun da bugün popüler olan her türlü teknolojik ürünü (3D yazıcı, drone vs.) kendi başınıza üretmenizi sağlayacak bilgi yer alıyor. (Bu bilgiyi de yine bu işe gönül vermiş insanlar üretiyor.) Bilginin yanında size yardımcı olacak binlerce gönüllü insan sizin sorularınızı cevaplamayı bekliyor. İşte bu kitlenin gücüdür.

> Açık kaynak ve kitle kaynak konularına meraklıysanız Chris Anderson’ın Geleceği Üretenler – Makers kitabını okuyabilirsiniz.

Arguman.org, bana göre Türkiye’de çok kısa sürede başarıya sahip olan girişimlerden biri olacak. Çünkü açık kaynaklı ve arkasında bu işe gönül vermiş herhangi bir maddi beklentisi olmayan insanlar var. Aslında yakın gelecekti başarılı her şey böyle olacak. İnsanlar bir şeyi yaparken ondan maddi bir beklenti olmadan yapacak. 3 boyutlu yazıcıların, Arduino gibi açık kaynaklı donanımların çok kısa sürede tüm dünyaya yayılması ve Kickstarter gibi kitle fonlama sitelerinden harika işler çıkması bunun en güzel örneklerinden. Ülkemizde bunun daha önce bir örneği oldu mu bilmiyorum ama Fatih’in yaptığı iş buna çok güzel bir örnek olacaktır.

(Bu arada şuanda bu yazıyı okuduğunuz bu sitenin altyapısı bir başka açık kaynak projesi olan WordPress’tir, kullanılan tema ise bir başkası tarafından geliştirilmiş açık kaynaklı ücretsiz bir temadır.)