---
title: Flash öldü. Yaşasın HTML5!
---

Adobe'nin yıllardır kullanmaktan kurtulamadığımız ürünü Flash artık öldü. Nasıl mı?

2010 yılının Nisan ayı. Steve Jobs, Apple'ın sayfasından "
[Thoughts on Flash](https://www.apple.com/hotnews/thoughts-on-flash/)" yani Flash üzerine düşünceler başlığına sahip uzun bir yazı yayınlıyor. Bunun nedeni ise henüz yeni tanıttığı ürünü iPad'in Flash desteklememesi üzerine gelen eleştirilere cevap vermek. Steve Jobs bu yazıda Flash'ın neden kötü bir teknoloji olduğunu onun yerine neden HTML5'in tercih edilmesi gerektiğini ayrıntılarıyla ifade ediyor.

Steve Jobs'ın öne sürdüğü nedenlerden ilki Flash'ın sadece Adobe'nin kontrolünde olması. Buna karşılık HTML5 kimsenin kontrolünde değil ve açık kaynaklı. Birçok güvenlik açığının bulunması, düşük performansla çalışması, çok fazla enerji harcaması, dokunmatik ekranlarla çalışmaması şeklinde bu liste devam ediyor.

Bugün internet ekosisteminin iki büyük oyuncusundan gelen konu hakkında iki farklı açıklama var. Bugünden itibaren Firefox tarayıcısı, Flash'ı varsayılan olarak engelliyor. Eğer Flash içeriğe erişmek isterseniz sizin Flash'ı etkinleştirmeniz gerekiyor. Diğer açıklama ise Facebook'un güvenlik bölümü başkanından 
[geldi](http://www.log.com.tr/facebook-flashin-tarihe-karisacagi-gunu-merakla-bekliyor/). Açıklamada Adobe'nin Flash'ın ölüm tarihini açıklama zamanının geldiğini ve Flash’ın internet tarayıcısı üzerinden kapatılarak kullanımın tüm kullanıcılar için sonlandırılması gerektiği yer alıyor. Daha önce de Google, Chrome tarayıcısının artık Flash animasyonları otomatik olarak durduracağını açıklamıştı.

Sonuç olarak artık internet sektörü yavaş yavaş elini tamamen Flash'tan çekmeye başladı. Facebook gibi internet trafiğinin büyük bir kısmına sahip sitenin bu konuda isyan bayrağı çekmesi Flash'ın ömrünün dolduğunu gösteriyor. Herhalde bu açıklamalardan sonra Flash'ın öldüğünü ve artık çökmelerden ve sıkıcı güncellemelerden kurtulduğumuzu söyleyebiliriz.

İşin ilginç yanı ise Steve Jobs'ın açıklamasından 5 yıl sonra bunların gerçekleşiyor olması. İnsan ister istemez gerek Facebook'a gerekse de Firefox'un üreticisi Mozilla'ya "Bu zamana kadar ne düşünüyordunuz?" demeden duramıyor.

Eğer Mac kullanıyorsanız 
[bu adresten](http://fpdownload.macromedia.com/get/flashplayer/current/support/uninstall_flash_player_osx.dmg) indireceğiniz program aracılığıyla Flash'ı bilgisayarınızdan kaldırabilirsiniz.
