---
title: 2016 yılında okuduğum ve beğendiğim kitaplar
---

2016 yılı da tıpkı 2015'teki gibi kitaplarla dolu geçti benim için. O kitaplardan bazılarını sizlerle paylaşmak istiyorum.

2015 yılında 50 kitap okuma hedefi koyup 55 kitap okuduktan sonra 2016 yılında 60 kitap okuma hedefi koymuştum. Ancak gerek okul gerekse de işten ötürü bu hedefe ulaşamayıp 55 kitapta kaldım. Demek ki bir yılın hakkı 55 kitapmış. :) Okuduğum bu 55 kitap içerisinde çok beğendiğim de oldu bir an önce bitse de kurtulsam dediklerim de. Sizlerle sadece beğendiğim kitapları paylaşacağım.

### Harry Potter Serisi

2016 yılı hedeflerimden bir tanesi Harry Potter serisini bitirmekti. Toplamda 7 kitap olan bu seriyi bu yıl içerisinde bitirebildim. Üstüne Fantastik Canavarlar Nelerdir, Nerede Bulunurlar?, Ozan Beedle'ın Hikayeleri ve Çağlar Boyu Quidditch gibi Harry Potter evrenini tamamlayan ufak kitapları ve son olarak da bu sene çıkan Lanetli Çocuk kitabını okuyarak Harry Potter evrenine ait tüm kitapları bitirmeyi başardım. Öncelikle şunu söylemek isterim ki eğer Harry Potter filmlerini izlediyseniz ve beğendiyseniz kitaplarını kesinlikle okumalısınız. Çünkü filmlerde birçok detay atlanabiliyor ve bu nedenle konulara tam olarak hakim olamıyorsunuz. Bu sayede de artık kitaptan uyarlama bir film olduğunda önce kitabını okuyup sonra filmini izlemeye karar verdim.

2017'deki hedefim ise bir  başka fantastik evren olan Orta Dünya'nın derinliklerine inmek ve Tolkien serisini bitirmek.

### Hackers & Painters Bilgisayar Çağından Büyük Fikirler

Paul Graham'ın blogundaki makalelerinden derlenmiş bir kitap. Eğer bilişim sektöründe çalışıyor ya da kendinizi 
nerd olarak tanımlıyorsanız bence kesinlikle okumalısınız. Kitapta 
[Nerdler neden popüler değildir?](http://www.paulgraham.com/nerds.html), 
[Söylenmemesi gerekenler](http://www.paulgraham.com/say.html), 
[Nasıl servet edinilir?](http://www.paulgraham.com/wealth.html) gibi toplamda 15 makale yer alıyor. 2017'de tekrar okumak istediğim kitaplardan bir tanesi.

Paul Graham blogunda yeni makaleler yazmaya devam ediyor bu nedenle blogunu da takip etmenizi tavsiye ederim.

### [Hayvanlardan Tanrılara - Sapiens: İnsan Türünün Kısa Bir Tarihi](/2016/01/24/bu-kitabi-okuyun-hayvanlardan-tanrilara-sapiens/)

Şu ana kadar okuduğum kitaplar arasında ilk 5'e girecek kalitede bir kitap. Kitapta insanlık tarihindeki önemli dönüm noktaları çok güzel bir şekilde işlenmiş. Tarımın icadı, devletlerin kurulması, paranın icadı, dinler... Kitabın her sayfasından bilgi akıyor ve bu bilgilerin büyük kısmı aslında bildiğimizi sandığımız şeylerin doğrusunun ne olduğuna değiniyor. Kitabı şiddetle tavsiye ederim. 2017'de tekrar okumak istediğim kitaplardan bir diğeri.

Bu arada kitabın yazarı Yuval Noah Harrari'nin Homo Deus: Yarının Kısa Bir Tarihi isimli yeni bir kitabı daha çıktı. Kitabı edindim ancak henüz okumaya fırsatım olmadı. Haberiniz olsun.

### Akıldışı Ama Öngörülebilir

İnsanın bazı akıldışı davranışlarının altında yatan mantığı anlatan oldukça beğendiğim bir kitap. Kitaba 
[şuradaki](/2016/02/07/bu-kitabi-okuyun-akildisi-ama-ongorulebilir/) blog yazımda biraz detaylı olarak değinmiştim.

### Kapitalizm Hakkında Size Söylenmeyen 23 Şey

Bir ülkenin ekonomi bakanı ekonomi eğitimi almış birisinden seçilir değil mi? Hayır. Geçtiğimiz yıllarda ekonomi alanında büyük şeyler başarmış ülkelerin ekonomi bakanları mühendislik eğitimi almış kişilerden oluşuyormuş. Buna benzer ekonomi alanında bilinmeyen birçok şeye değiniliyor bu kitapta. Ekonomiye ilgi duyuyorsanız bu kitap tam size göre.

### Gen Çeviktir

Kitapta benliğimizi oluşturan şeyde genlerin mi etkisi var yoksa çevrenin mi sorusuna cevap aranıyor. Her iki taraf da detaylı olarak incelenmiş. Severek okudum.

### Elon Musk - Tesla SpaceX ve Muhteşem Geleceğin Peşinde

Elon Musk'ın hayatını çok detaylara girmeden kısaca anlatan bir kitap. Kendisinin hayatını daha önce hiçbir yerde okumadıysanız kitap gerçekten güzel. Ama bana nedense waitbutwhy.com'da yer alan 
[Elon Musk Serisi](http://waitbutwhy.com/2015/05/elon-musk-the-worlds-raddest-man.html) çok daha detaylı gelmişti. Siz en iyisi her ikisini de okuyun :)

### Altıncı Yok Oluş

İnsanoğlu olarak biraz benciliz. Sadece kendi türümüzü düşünüyor ve diğer türleri görmezden geliyoruz. Tarihte bilinen beş büyük yok oluş vardır. Bunun altıncısı ise bizim umursamazlığımız yüzünden gerçekleşeceği düşünülüyor. Kitapta da adım adım nasıl altıncı yok oluşa gittiğimiz gözler önüne seriliyor. Yok olan türleri okudukça üzülmemek elde değil.

### Yaratıcılık A.Ş.

Dünyanın en iyi animasyon stüdyosu olan Pixar'ın kurucularından Ed Catmull'un yazdığı ve Pixar'da işlerin nasıl işlediğine dair çok güzel detayların bulunduğu bir kitap. Her şirket yöneticisi bence bu kitabı okumalı. Kitapta Kayıp Balık Nemo filminin yapımından önce, yapımında görev alacak ekibin tamamının dalgıçlık eğitimi alıp okyanusa dalarak, su altının nasıl bir dünya olduğunu görüp onu doğru bir şekilde ekrana taşımak için ne kadar uğraştıklarını okuyarak aldıkları her ödülü nasıl hak ettiklerini görüyorsunuz.

### Ruby ve Ruby on Rails

Sıtkı Bağdat'ın yazdığı bu iki kitap bu sene benim iş hayatına atılmamda oldukça yardımcı oldu. İlk kitapta Ruby'nin temellerini öğreniyorken, ikinci kitapta Ruby ile birlikte çok yaygın bir şekilde kullanılan Rails kütüphanesini öğreniyorsunuz. Yazılım geliştirmeye hevesli kişilere kesinlikle tavsiye ederim.

### Bioshock: Rapture Şehri

Bioshock oyununu oynadıysanız ve benim gibi çok beğendiyseniz bu kitap tam size göre. Kitapta Bioshock'un ilk oyunun başladığı yerden öncesi anlatılıyor. Rapture Şehri nasıl inşaa edildi ve oyundaki o haline nasıl geldi çok detaylı bir şekilde öğrenebiliyorsunuz. Oyunu oynamadıysanız da güzel bir bilim-kurgu kitabı olarak okuyabilirsiniz.

### Astrolojinin Bilimle İmtihanı

Tevfik Uyar'ın yazdığı bu kitap astrolojinin ne kadar gereksiz bir şey olduğuna bilimsel açıdan yaklaşıyor. Astrolojiye zaten inanmıyordum ancak çevremde inanan insanlar olduğundan bu konuda daha çok bilgi edinmem gerektiğini düşünüp bu kitabı okudum. Çok da beğendim. Çevrenizde burçlara inanan arkadaşlarınız varsa bu kitabı kendisine hediye etmekten kaçınmayın.

### Small Data: Devasa Trendleri Açığa Çıkaran Küçük İpuçları

Buyology kitabının yazarı Martin Lindstorm'un yeni kitabı. Günümüzde herkes Big Data'dan konuşuyorken Lindstorm, aslında gözümüzün önünde duran ancak bizim göremediğim ufak bilgilerden bir şeyler öğrenerek çok başarılı işler yapabileceğimize örneklerle açıklıyor.

### The Beatles

Hunter Davies'in yazdığı onaylı The Beatles biyografisi olan ve bu sene Türkçe'ye kazandırılan kitap hakkında 
[şuradaki](/2016/10/02/bu-kitabi-okuyun-the-beatles/) blog yazıma göz atabilirsiniz. The Beatles dinlemiyor olsanız da kitabı okumanızı tavsiye ederim. Çünkü kitapta kısa sürede gelen şöhretin nelere neden olduğunu  ve sanatçıların hayatını çok net bir şekilde görebiliyorsunuz.

### Tüfek, Mikrop ve Çelik

Aztek ve İnka imparatorluklarının yok olmasına neden olan şeyin mikroplar olduğunu söylesem ne düşünürdünüz? Bu kitapta Sapiens'e benzer şekilde insanlık tarihiyle ilgili birçok bilgiyi bulabilirsiniz. Bugün bazı ülkelerin neden gelişmiş ülke olduklarını bazılarının neden sefalet içerisinde yer aldığının nedenleri yine bu kitapta. (kısaca: doğru zaman ve doğru yer) Kitapta öğrendiğim bir diğer şey ise şu anda üzerinde yaşadığımız toprakların insanlık tarihi için ne kadar önemli rol oynadığı idi. Şiddetle tavsiye ederim.

### Devlet

Bu dönem seçmeli Felsefe dersi aldığımdan Platon'un Devlet kitabını okuma şansım da oldu. Kitapta Sokrates'in diyaloglarına yer veriliyor. Kitapla birlikte hem tez-antitez yöntemiyle (diyalektik) nasıl tartışılması gerektiğini hem de mükemmel bir devlet için nelerin gerektiğini öğreniyorsunuz.

### Felsefenin Kısa Tarihi

Hazır felsefeye giriş yapmışken kısa bir de tarihini okuyayım dedim. Bu kitapta felsefeye katkı yapan kişilerin ve hangi konu üzerine katkıda bulunduklarına dair özet halinde bilgiler yer alıyor.

### Zihnin Geleceği: Bilimin Zihni Anlamaya ve Geliştirmeye Yönelik Arayışları

Michio Kaku'nun bir başka harika eseri. Kaku bu kitabında beyni anlamaya yönelik yapılan bilimsel çalışmalara ve bu bilimsel çalışmaların gelecekte hangi kullanım alanlarına sahip olabileceğine çok yalın bir dille değiniyor.

### Vakıf Serisi

Isaac Asimov'un Vakıf Serisi'nin ilk kitabını geçen yıl okumuş ve çok beğenmiştim. Bu yıl da serinin ikinci ve üçüncü kitaplarını okudum. Tabii ki yine çok güzellerdi. Ancak sanırım seriye devam etmekte zorlanacağım çünkü serinin Türkiye'deki yayın haklarına sahip olan İthaki Yayınevi artık kitabı basmıyor ve kitapların her biri sahaflarda 50 TL civarında satılıyor. Eğer aranızda bu seriye sahip olup da ödünç vermek isteyen olursa lütfen benimle iletişime geçsin. :)

### Scrum - İki Katı İşi Yarı Zamanda Yapma Sanatı

İş hayatında çoğu şey kalıplaşmıştır ve değiştirilmesi gerçekten zordur. Scrum ise 20.yy'dan kalma proje yönetim tekniklerine meydan okuyan bir yöntem. Aslında çoğu kişi yazılım projesi geliştirme yöntemi olarak bahsediyor ancak yöntem okulda öğrencilere eğitim vermeye kadar birçok alanda kullanılabiliyor. Gerçekten beğenerek okuduğum bir kitap oldu ve yöntem uygulanabilirliği, esnekliği ve basitliği ile beni kazandı. Hatta yöntemi kendi hayatımda yapacağım işlerin yönetiminde de uygulamaya başladım. Kesinlikle tavsiye ederim.
