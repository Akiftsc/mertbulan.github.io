---
title: QuiCalc – Safari için hesap makinesi eklentisi
---

Hesap makinesi her an gerek olabilen bir araç. Her ne kadar Mac'in farklı yerlerinde hesap makinesi olsa da Safari içinde de olması gerektiğini düşündüm ve bunun için bir eklenti yaptım.

Mac kullanıcılarının hesaplama yapması için birçok araç var. Bunlardan ilki Dashboard'da yer alan hesap makinesi aracı. Bir diğer ise Bildirim Merkezi'nde yer alan hesap makinesi. Bunların yanında Spotlight üzerinden de hesaplama yapmak mümkün. Ancak nedense hesaplama yaptığımda her seferinde bunlar yeterince bana kullanışlı gelmiyordu. Örnek vermem gerekirse; bir internet sitesinde yer alan 5 haneli iki sayıyı toplamak istiyorum. Bu durumda iki 5 haneli sayıyı da aklımda tutamayacağımdan ilk önce birini aklımda tutuyor daha sonra Dashboard'a geçip bu sayıyı giriyorum. Sonra tekrar Safari ekranına dönüyorum ve ikinci sayıya bakıyorum. Tekrar Dashboard'a gidip bu sayıyı da girip, sonucu öğrenip Safari'de kaldığım yerden devam ediyorum. Sizce de bu süreç uzun değil mi? Tabii Bildirim Merkezi'ndeki hesap makinesini kullanarak bu süreci kısaltmak mümkün ancak ben hiç Bildirim Merkezi'ni açmadan her şeyi Safari üzerinde halletmenin daha pratik olacağını düşünüyorum.

Ben de bu süreci çok az da olsa kısaltması için Safari içerisinde kullanılabilen bir hesap makinesi yaptım. AngularJS kullanarak yaptığım bu eklentiyle yukarıdaki senaryodan çok daha kısa sürede hesaplama yapmak mümkün.

![quicalc](/uploads/quicalc.png)

Şimdilik toplama, çıkarma, çarpma ve bölme gibi çok kısıtlı işlemlere sahip olsa da ilerleyen günlerde sahip olduğu özellikleri daha da geliştirmeyi planlıyorum. İlk olarak virgüllü sayı girme özelliğini ekleyip, daha sonra ise herhangi bir web sayfasında yer alan rakamla işlem yapmak istediğinizde, o rakamı imleç ile seçip direk hesap makinesine gönderebilecek bir özellik de ekleyeceğim. Bu sayede işlem süresi birkaç saniye daha kısalmış olacak.

QuiCalc isimli geliştirmiş olduğum bu Safari genişletmesini (extension) [buradaki](/uploads/QuiCalc.safariextz.zip) linkten indirip, yükleyebilirsiniz.