---
title: 'Büyükler için: Snapchat nasıl ve niçin kullanılır?'
---

Günümüzün en popüler sosyal mecralarından biri olan Snapchat'i irdeliyorum.

Snapchat daha çok gençler arasında popüler olan fotoğraf üzerine kurgulanmış bir mecra. Normalde bir uygulamanın nasıl kullanıldığı için blog yazısı yazmak ne kadar anlamlıdır bilmiyorum ancak çevremde gözlemlediğim kadarıyla özellikle 25 yaş üstü kişilerin bu uygulamanın ne amaçla ve nasıl kullanıldığı konusunda aklında birçok soru işareti olduğunu fark edince yazma gereği duydum. Uygulamayı hemen yükledim ve elde ettiğim deneyimleri sıcağı sıcağına paylaşmak istedim.

Öncelikle fark ettiğim şey, bu uygulamayı aktif bir şekilde kullanmak istiyorsanız geniş ve samimi bir arkadaş kitlesine sahip olmanız gerekiyor. Aksi takdir uygulamayı kullanmanızın pek bir anlamı olmuyor. Mesela çok fazla arkadaşınız yoksa haliyle size gönderilen Snap sayısı da az oluyor, bu durumda da uygulamayı kullanmak için bir nedeniniz olmuyor. Eğer sürekli gördüğü şeyleri paylaşan bir arkadaş grubunuz varsa bu uygulama tam size göre.

Başta söylediğim gibi uygulama fotoğraflar üzerine kurgulanmış. Uygulamayı açtığınızda da karşınızı çıkan ilk ekran fotoğraf çekme ekranı oluyor. Buradan fotoğraf çekip istediğiniz arkadaşınızla ya da arkadaşlarınızla bu fotoğrafı paylaşıyorsunuz. Ancak arkadaşınız sadece sizin belirlediğiniz süre bu fotoğrafı görüntüleyebiliyor ve daha sonra da fotoğraf siliniyor. Dolayısıyla saklanmasını istemediğiniz, üzerinde çok fazla uğraşılmamış birkaç saniye içerisinde çok düşünülmeden çekilen bir fotoğrafı gönül rahatlığıyla paylaşabilirsiniz. (örnek olarak: metroda gördüğünüz güzel kız/yakışıklı oğlan) Fotoğraf paylaşımının yanında arkadaşınızla sohbet de edebilirsiniz ancak fotoğrafa benzer şekilde yazdıklarınız da karşı taraf gördükten sonra siliniyor.

Uygulamanın arayüzü ise en çok problem yaşanan kısımlardan. Alt ya da üst barda bir menü olmaması, butonlar üzerinde ne işe yaradığına dair bir açıklama yer almaması birçok kişinin ne yapması gerektiğini bilmemesine neden oluyor. Her ne kadar açılan ilk ekranın sağ ve sol köşesinde uygulamanın diğer arayüzlerine yönlenen butonlar olsa da, uygulamada gezinme işlemi daha çok kaydırma hareketleriyle yönetiliyor. Aşağıda yer alan uygulamanın tüm ekranlarının konumuna bakarak, hangi ekrana ulaşmak için hangi kaydırma işlemi yapmanız gerektiğini görebilirsiniz.

![Snapchat](/uploads/snapchat.png)

Birçok kişi Instagram varken neden bu uygulamayı kullanayım diye düşünüyor. Instagram'da daha çok özen gösterilmiş fotoğraflar yer alıyorken, burada neredeyse hiç özen gösterilmemiş fotoğraflar paylaşabiliyorsunuz. Çünkü başka bir zaman o fotoğrafın tekrar karşınıza çıkma ihtimali olmuyor. Arama motorları ya da arşiv siteleri sizin profilinizdeki şeyleri sizden habersiz kaydedebiliyor. Profilinizi gizli yapabilirsiniz ancak o zaman da akrabalarınızın ya da samimi olmadığınız arkadaşlarınızın takip etme talepleriyle de uğraşmak zorunda kalırsınız.

Birçok kişi de Whatsapp varken neden kullanayım diye düşünüyor. Whatsapp'da da benzer şekilde bir arşiv bulunuyor. Siz her ne kadar kendinizdekini silseniz de karşı tarafta o arşiv hala durabiliyor.  Sevgilinizle yaptığınız yazışmalar ve fotoğrafların, sevgilinizden ayrıldıktan sonra intikam amaçlı paylaşılma ihtimalinden dolayı Snapchat kullanmayı tercih edebiliyorsunuz. Çünkü her şey birkaç saniye içerisinde olup bitiyor.

Hani herkesin çocukken yaptığı ama hatırlamak istemediği saçma sapan ve o zamanki yaşlarda kendisine komik gelen şeyler olur ya işte bu uygulama da biraz da bunun için. Gençler dilediği gibi kendilerini kısıtlamadan arkadaşlarıyla istedikleri fotoğrafı paylaşıyor ve istedikleri gibi mesajlaşıyor. Daha sonra, paylaştıklarımdan dolayı başıma bir şey gelir mi gibi bir endişe yaşamıyorlar.

Aslında uygulama yeni tanışılan birisiyle konuşmak için de oldukça uygun. Çünkü o kişiyle arkadaş olma ihtimaliniz de var bir daha konuşmama ihtimaliniz de. Bu yüzden aranızda olan konuşmaların ya da paylaşılan fotoğrafların saklanmaması her iki taraf için de yararlı oluyor.

Sonuç olarak Snapchat flört ve dedikodu gibi gizli kalması, saklanmaması ve daha sonra hatırlanmaması istenilen fotoğrafların ya da mesajların paylaşımı için tercih ediliyor. Paylaşımlarınızın gizli kalmasını, sadece birkaç saniye görülmesini istemiyorsanız Whatsapp, Instagram ya da Twitter kullanmaya devam edebilirsiniz.
