---
title: 'Bu kitabı okuyun: Hayvanlardan Tanrılara – Sapiens'
---

Bazı kitaplar vardır ufkunuzu iki katına çıkarır. Bazı kitaplar vardır ufkunuzu iki değil on katına çıkarır. İşte bu kitap ikinci türden bir kitap.

Kitap zevkine güvendiğim ve takip ettiğim kişilerde bir anda Sapiens kitabını görmeye başladım. Yorumlar o kadar iyiydi ki beklentim inanılmaz bir şekilde yükseldi. Bir an önce elimdeki kitabı bitirip bu kitaba başladım. Kitabı kapağında da yazdığı gibi insan türünün tarihini öğrenmek amacıyla elime almıştım. Daha çok biyolojiyle alakalı şeyler göreceğimi düşünüyordum. Ancak fark ettim ki bu kitap insan türüyle alakalı önemli neredeyse hemen hemen her şeyi mükemmel bir şekilde ele alıyor.

Kitap öncelikle Sapiens'in bir üst grubu olan Homo cinsini ele alıyor. Genelde çoğu kişi Homo Sapiens'i yani Zeki İnsan'ı biliyor (çünkü bize okullarda böyle öğretiliyor) ancak bu kitap bizden başka insan türleriyle birlikte insan türünün başlangıcından günümüze kadar olan gelişimini anlatıyor. Avcı toplayıcıyken nasıl bir yaşam tarzımı vardı, diğer türlere ne oldu, tarım devrimiyle birlikte neler değişti, insanın yeni kıtaları keşfetmesiyle birlikte hangi insan ırklarının ve hayvan türlerinin sonu geldi, kadın-erkek eşitliği, dinlerin kısa tarihi, küreselleşme, paranın icadı, günümüzde ekonominin nasıl işlediği, tanrılar, sanayi devrimi, imparatorluklar, savaşlar, fetihler, bilimsel devrim gibi insan yaşamıyla ilgili her şeyin kısa tarihini bu kitapta bulabilirsiniz. Bunlarla birlikte şuanda yaşadığımız topraklar insanlık tarihinin başlangıcından itibaren birçok olaya şahit olmasından dolayı Türk tarihiyle de ilgili birçok bilgiye ulaşabilirsiniz.

Kitap bu konuları tek tek kısa ve öz olarak ele aldıktan sonra insanla ilgili belki de en önemli konu olan mutluluk konusuna değiniyor. Daha sonra insan türünü nelerin beklediğine de değindikten sonra tek bir soruyla kitap noktalanıyor. Kitap insan tarihinin gerçekleriyle sizi yüzleştirerek zaman zaman size hayatı sorgulatırken, zaman zaman etik konusunu da düşünmeye sevkediyor. Bazen kendi türünüzden nefret etmenize bile neden oluyor.

Şunu söyleyebilirim ki eğer benim gibi sıradan bir liseden mezun olduysanız, bu kitapta insan tarihi ile ilgili liseden öğrendiğinizden daha fazla şey öğreneceğinizin garantisini verebilirim. Kitap tam bir bilgi yumağı, okudukça heyacanlanacağınız, şaşıracağınız yeni bilgiler öğreniyorsunuz. Üstelik bu bilgiler günlük hayatınızda karşılaştığınız çoğu şeyle de ilgili bilgiler. Bu kitap için şuana kadar okuduğum kitaplar içerisindeki en iyi kitaplardan biri olduğunu söyleyebilirim. Eğer bu kitabı okumadıysanız çok şey kaybettiğinizi de söyleyebilirim. O yüzden bir an önce kitabı edinip okumaya bakın. Eminim kitabı okuduktan sonra bu tavsiye için bana teşekkür edeceksiniz. Başta da söylediğim gibi bu kitap ufkunuzu en az on katına çıkartacak.
