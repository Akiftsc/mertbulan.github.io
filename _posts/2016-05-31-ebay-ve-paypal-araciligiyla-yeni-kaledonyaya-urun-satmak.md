---
title: eBay (ve Paypal) aracılığıyla Yeni Kaledonya’ya ürün satmak
---

Bir pazar alanı düşünün ki haritada yerini bile bulamayacağınız, adını bile duymadığınız bir ülkeye ürün satmanızı sağlasın.

Dün akşam paylaşılan haberle Paypal'ın Türkiye'deki faliyetini durdurma kararı aldığını öğrendik. Bazıları Paypal'ın bu kararının pek de önemli olmadığını düşünse de aslında binlerce insan Paypal'ı aktif bir şekilde kullanıyordu. Bu kişiler içerisinde en büyük pastayı ise yurtdışına ürün satan kişiler oluşturuyor.

Ben de hala devam etmesem de bundan aylar önce eBay üzerinden ürün satmaya başlamıştım. İlk siparişimi ise daha önce adını bile bilmediğim Yeni Kaledonya ülkesinden aldım. İşte bu, interneti gelmiş geçmiş en harika icatlardan biri yapan şeylerden bir tanesi bana göre. Normal şartlar altında benim bu ülkeye bir şeyler satmam imkansız iken eBay üzerinden bu ülkeye ürün satmayı başarmıştım. (Bu arada Yeni Kaledonya, Avustralya'nın yanında bir ada ülkesi.) Tabii yaptığım satışlar bu ülkeyle de sınırlı kalmadı. Avustralya, İsrail, ABD, Kanada, Finlandiya, Norveç, İsveç, İngiltere, Danimarka, Rusya, Çek Cumhuriyeti, Peru ve Hırvatistan olmak üzere toplamda 13 farklı ülkeye ürün sattım.###Nasıl?

Aslında eBay her şeyi o kadar güzel ayarlamış ki bir ürün satmak için çok fazla uğraşmıyorsunuz. Bir adet Paypal hesabı ile eBay üzerinden hemen ürününüzle ilgili bilgileri girip ürün satmaya başlıyorsunuz. Olur da benimki gibi şansınız yaver giderse bir anda ürününüzün satıştan kaldırıldığını görebilirsiniz. Çünkü 1 ay içerisinde 10 adet ürün satma izniniz var. Tabii daha sonra kimliğinizi eBay'e doğruladığınız zaman bu limitinizi arttırabiliyorsunuz.

Ürününüzü sattıktan sonra ise geriye kalan tek şey kargolamak. Bunun için en uygun alternatif PTT oluyor. Biraz şaka gibi gelebilir ama gerçekten PTT ile yolladığınız ürünler yerlerine ulaşıyor. Tabii bazı ahmak PTT çalışanları gönderdiğiniz paketin üstündeki adresi bantlayarak adresin görünmesini engelleyip gönderdiğiniz ürünün tekrar size dönmesine neden olmazsa. Bunun dışında Avustralya'dan Kanada'ya kadar bizzat kendim PTT aracılığıyla yukarıda saydığım 13 farklı ülkeye ürün gönderdim.

Tabii PTT ile ürün gönderiyorken taahhütlü gönderme yapmak en doğrusu. Bu sayede alıcıya takip numarasını verebiliyorsunuz. Her ne kadar birçok ülkede bu takip numarasıyla ürün Türkiye'den çıktıktan sonra takip edemeseniz de birçok Avrupa ülkesinde alıcının evine ulaşana kadar takip edebiliyorsunuz.

Alıcı ödemeyi yaptıktan 15 gün sonra Paypal hesabınıza yatan parayı kullanabiliyorsunuz. Çok fazla başarılı satış yaptığınızda ise bu 15 günlük süre de ortadan kalkıyor. Ürün satıldıktan hemen sonra paranızı kullanabiliyorsunuz dilerseniz banka hesabınıza çekebiliyorsunuz.

İşte bu şekilde eBay üzerinden Paypal aracılığıyla, oturduğum yerden neredeyse hiçbir masraf (eBay ve Paypal'ın cüzi komisyonu hariç) yapmadan dünyanın dört bir yanına ürün satıyordum. Aslında ürünü Türkiye'de de satmak istedim ama nedense aynı talebi göremedim. Bununla birlikte dolar kurunun yüksek olmasının avantajıyla diğer satıcılarla çok rahat rekabet edebildim. Ben bu ürünleri satarken, koli aldığım kırtasiye de kazanıyordu kargoyu gönderdiğim PTT de. Ama gel gelelim ki bugün Paypal'ın faaliyetlerini durdurmasıyla birlikte bu şekilde tüm dünyaya ürün satan Türkiye'deki kişiler bu harika pazardan mahrum kalacak. Çünkü eBay, ödemeleri Paypal üzerinden yapıyordu. Aslında sadece eBay değil Etsy gibi el işi ürünlerin satıldığı bir başka pazar alanı da ödemeleri Paypal üzerinden yapıyor. Eminim sadece bu iki örnek değil daha birçok yurtdışından para kazanmanızı sağlayan firma da ödemelerini Paypal üzerinden yapıyordur.

Aslında bu yazıyı uzun bir süre önce yazmak istiyordum ama fırsat bulamamıştım. Bugün Paypal'ın faaliyetlerini durdurmasıyla birlikte tekrar aklıma gelince yazmak ve aslında Paypal'ın ne kadar önemli bir hizmet olduğunu göstermek istedim.