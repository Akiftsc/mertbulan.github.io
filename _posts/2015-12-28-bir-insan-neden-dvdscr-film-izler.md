---
title: Bir insan neden DVDScr film izler?
---

Siz de DVDScr film mi izliyorsunuz? Tebrikler, müthiş bir tüketim çılgınısınız.

Tüketim çılgınlığı sosyal medyanın yaygınlaşmasıyla birlikte iyice çığrından çıkmaya başladı. İnsanlar her şeyi inanılmaz hızlarda tüketiyor. Bunların son örneğini de daha sinemaya gelmeden internete düşen filmlerde görüyoruz.

DVDScr dediğimiz rip formatı kısacası film daha vizyona girmeden eleştirmenlere gönderilen film kayıtlarına deniliyor. 2015 yılının sonuna gelmemiz ve Oscar'ın yaklaşmasıyla birlikte Oscar'a aday olma potansiyeli olan birçok film daha vizyona girmeden bu şekilde internete düşmeye başladı. Bunlar arasında The Hateful Eight, The Revenant, Creed gibi filmler var.

Benim bu formatla ilgili düşüncem ise tamamen saçmalık olduğu. Filmi korsan ya da sinemada izleyebilirsiniz bu sizin kişisel düşünceniz ancak bir film izlenecekse o filmin izlenebilecek en iyi kalitede izlenmesi gerektiğini düşünüyorum. DVDScr dediğimiz formatta karşınıza 720 x 356 piksel gibi inanılmaz düşük bir çözünürlük çıkıyor. Bununla birlikte filmin ses kalitesi de inanılmaz derecede düşük oluyor. Ancak çevreme baktığımda birçok kişinin şimdiden bu filmleri izlediğini hatta bu filmlerde oynayan bazı kişilere de şimdiden Oscar'ı verdiğini görüyorum.

720 x 356 piksel gibi bir çözünürlükte film izleyerek gerçekten film izlediğini sanan bu kişilerin bu filmleri izleme nedenleri ise tabii ki başta değindiğim tüketim çılgınlığı. Başlangıçta film internete düşmüş, başkaları izlemeden ilk önce ben izlemeliyim telaşı oluyor. Bununla birlikte herkes böyle düşündüğünden başkalarından geride kalmamak istediklerinden ve konu hakkında herhangi bir fikir sahibi olamamaktan korktuklarından bu kişiler hemen bu filmleri kalitesine bakmadan izliyor. Amaç ise tabii bir an önce film hakkında arkadaşlarla muhabbet etmek (maalesef bizim milletin politika, spor ve dizi/film dışında muhabbet edecek bir konusu bulunmuyor), filmi eleştirmek, Oscar'ı kimin alacağını belirlemek. Bakın ben gündemi, film sektörünü nasıl da yakından takip ediyorum demek. Çok kültürlü bir insanım daha film vizyona girmeden izliyorum ben demek.

İşin garip yanı ise bu insanların çoğu televizyon gibi cihazlar alıyorken hep en yüksek çözünürlüklüsünü alıyor. Sonra da gidip ekranın üçte birini kaplayan bu filmleri izliyor. Ne çelişki ama!

Kimseyle alıp veremediğim yok. Herkesin zevki de kendinedir ama gidip DVDScr film izleyip de ben film izliyorum diyen adamı da eleştiririm. Zira bu kişiler film değil bildiğimiz Minecraft izliyorlar haberleri yok.
