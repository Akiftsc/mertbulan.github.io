---
title: Yemeksepeti neden restoran işine girmiyor?
---

Elinde insanların yemek yeme alışkanlıklarıyla ilgili milyonlarca satır veri olan Yemeksepeti neden restoran işine girmiyor?

Amazon, bugün dünyanın en değerli marketi olarak milyonlarca müşterisine hizmet veriyor. Kindle, Echo gibi farklı alanlarda ürün üretmenin yanında başka bir pazara da giriyor. Kendi sattığı ürünleri kendisi üretmeye başlıyor. Aslında buna yıllar önce 
[AmazonBasics](http://www.amazon.com/s/ref=nb_sb_ss_c_0_10?url=search-alias%3Daps&field-keywords=amazonbasics&sprefix=amazonbasics%2Caps%2C280) markası altında çantadan pilates topuna, şarj kablosundan tabağa kadar geniş bir ürün yelpazesinde kendi markasına sahip ürünleri satmaya başladı. Satılan bu ürünlere, örneğin iPhone için şarj kablosuna 
[baktığınızda](http://www.amazon.com/AmazonBasics-Apple-Certified-Lightning-Cable/dp/B010S9N6OO/ref=sr_1_1?s=wireless&srs=10112675011&ie=UTF8&qid=1463916001&sr=1-1) 12 bin olumlu yorum görebiliyorsunuz. Bu Amazon'un kendi markasına sahip ürünlerde iyi iş çıkardığını gösteriyor. Geçtiğimiz aylarda ise AmazonElements markası altında ıslak mendil ve bebek bezi satmaya başlamıştı. Ancak kullanıcılardan gelen geri bildirimlerin ardından bebek bezi satışlarını durdurmuş ve ürünü tekrar geliştirip pazara sunacaklarını söylemişti. 
[Islak mendil](http://www.amazon.com/Amazon-Elements-Wipes-Sensitive-Flip-Top/dp/B00M4M2W1W/ref=s9_acss_bw_cg_aemerch_2a1?pf_rd_m=ATVPDKIKX0DER&pf_rd_s=merchandised-search-2&pf_rd_r=10E3GH8573CY9PD6GK4A&pf_rd_t=101&pf_rd_p=2446163362&pf_rd_i=8514636011) satışları ise devam ediyor ve müşterilerin de üründen oldukça memnun olduğu görülüyor.

Amazon'un asıl planı ise kendi markasına ait ürün yelpazesini genişletmek. Hem de oldukça agresif bir şekilde. WSJ'ın 
[haberine göre](http://www.wsj.com/article_email/amazon-to-expand-private-label-offeringsfrom-food-to-diapers-1463346316-lMyQjAxMTA2NDExNTYxNjU1Wj) Amazon, bebek mamasından çaya, kabuklu yemişten baharata hatta deterjana kadar uzanan kendi markasını taşıyan ürünleri piyasaya sürecek. Bir önceki paragrafta örneğini verdiğim ürünler gibi muhtemelen bu ürünler de oldukça başarılı olacaktır. Bunun temel nedeni ise Amazon'un sahip olduğu milyonlarca satırlık müşterilerin alışveriş deneyimleri. Amazon sahip olduğu geniş müşteri kitlesi sayesinde en çok tercih edilen bebek bezini biliyor. Bu bebek bezinin varsa eksik yanlarını kullanıcıların yazdığı yorumlar ya da müşteri hizmetlerine gelen şikayetler sayesinde biliyor. Kullanıcıların ne kadar sıklıkta bebek bezi aldığını biliyor. Sadece bebek bezi için değil, hemen hemen aklınıza gelebilecek her ürün grubu için Amazon neyin iyi neyin kötü, neyin nasıl iyileştirilebileceğini çok iyi biliyor. Geriye de sadece helva yapması kalıyor.

Amazon, sahip olduğu bilgiler sayesinde uygun fiyatlı ve kaliteli ürünler üretiyor. Kullanıcıların tercihi de Amazon'un sahip olduğu güvenilirlikten ötürü bu ürünler oluyor. İşin güzel yanı ise Amazon bu ürünleri kendi markasıyla sunduğundan ürünler de oldukça kârlı oluyor. Hem kullanıcılar kazanıyor hem de müşteriler.

Amazon'un bu gelecek planlarını ve kendi markasına ait ürünleri üretmesini düşününce benim aklıma direk Yemeksepeti geliyor. Amazon'un sahip olduğu veriler kadar olmasa da Yemeksepeti de benzer şekilde  kullanıcılarının yemek davranışlarını çok iyi biliyor. Hangi gün ve hangi saatte ne yemek yenildiğini, kullanıcıların ketçabı mı yoksa mayonezi mi daha çok sevdiğini, daha çok hangi fiyat aralığında ürünler tercih edildiğini, hangi yemeğin yanında hangi tatlının ya da içeceğin tüketildiğini hatta Beşiktaş'ta oturanlar mı daha çok pizza yiyor yoksa Şişli'de oturanlar mıya kadar inanılmaz bir veriye sahip. Geriye sadece Yemeksepeti'nin bu verileri kullanarak helva yapması kalıyor.

Yemeksepeti sahip olduğu bu veriler sayesinde sadece evlere servis yapan, çizge kuramı aracılığıyla her semtteki her eve (ya da daha doğrusu daha önce Yemepsepeti'nden sipariş vermiş olan evlere) minimum uzaklığa sahip, saatlere göre farklı yemekler üreten restoran zincirleri kurabilir. Kurulan bu restoranlar ise muhtemelen en kaliteli ve en verimli restoranlar olacaktır. Çünkü Yemeksepeti bu restoranları elindeki verilerden yola çıkarak kuracak.

Aslında Yemeksepeti neden böyle bir işe girmiyor ben bu soruyu Nevzat Aydın'a sordum. Twitter'da beni takip etmesi sayesinde özel mesaj ile yukarıda söylediklerimin aynısını kendisine söyledim. Bana verdiği cevapta ise "Çünkü restoranlara eşit mesafede olmam lazım. Kendim restoran açarsam haksız rekabete yol açarım." şeklinde oldu. Aslında kısmen mantıklı bir cevap gibi görünse de yukarıdaki Amazon örneğine baktığımızda pek de mantıklı bir cevap gibi gelmiyor bana. Yemeksepeti'nin kendi restoranını açması, Amazon'un kendi ürünleri satmaya başlamasından farklı değil. Yemeksepeti'nin kendi açtığı restoran tıpkı diğer restoranlar gibi Yemeksepeti'nde listelenecek. Aslında eşit rekabet şartlarına sahip olacak. En iyi olan restoran kazanacak.

Yemeksepeti direk böyle bir şeyi hayata geçirir mi bilmem ama Delivery Hero ya da başka bir firma böyle bir restoranı hayata geçirecektir diye tahmin ediyorum. Veriye dayalı, optimize edilmiş bir restoran :)
