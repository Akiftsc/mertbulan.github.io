---
title: Erasmus için Almanya vizesi ve başvuru süreci
---

Erasmus staj programı kapsamında 3 aylık staj için bu yaz Almanya'ya gidiyorum. Bunun için de Almanya'dan vize almam gerekiyordu. Her ne kadar internette bu konuda birçok bilgi yer alsa da süreç bana fazlasıyla karışık geldiğinden basitçe anlatmak istiyorum.

## Vize türü

Almanya için setahat sürenize göre iki farklı vize türü var. Bunlardan ilki Schengen diğeri ise Ulusal vize. Eğer Almanya'da geçireceğiniz süre 90 günden fazla ise Ulusal vizeye, 90 gün ve altında ise Schengen vizesine başvuruyorsunuz.

## Başvuru süreci

Benim staj sürem 90 gün olduğundan Schengen vizesine başvurdum ve bu yazıda da bu vizenin başvuru süreciyle ilgili bilgiler vereceğim. 

Schengen vizesini almak için muhattap olacağınız kurum Alman Başkonsolosluğu değil, iData isimli yetkili firma. Öncelikle [sitelerinden](http://idata.com.tr) ücretsiz olarak randevu alıyorsunuz. Randevu günü sizden istenilen belgelerle birlikte gidip oradaki görevliyle belgeleri kontrol ediyor, parmak iziniz alınıyor ve iData'ya danışmanlık ücretini (26€) varsa da vize ücretini ödüyor ve pasaportunuzu teslim ediyorsunuz. Varsa diyorum çünkü eğer benim gibi Erasmus aracılığıyla staj yapacaksanız Alman Hükümeti sizden 60€ olan vize ücretini istemiyor. 

Tüm bu işlemlerin ardından iData belgelerinizi konsolosluğa teslim ediyor ve kısa bir süre içerisinde pasaportunuz tekrar iData'ya geliyor. Daha sonra siz de gidip iData'dan pasaportunuzu ve vizenizi teslim alıyorsunuz. Ben vize için Cuma günü başvurmuştum ve bir sonraki hafta Perşembe günü vizemi teslim aldım. Eğer çok fazla yoğunluk yoksa muhtemelen siz de bu kadar sürede teslim alabilirsiniz diye tahmin ediyorum. 

## Belgeler

Her ne kadar iData'nın sitesinde gerekli belgeler yazıyor olsa da ofislerine gittiğinizde sizden başka belgeler de istiyorlar. Şimdi tek tek istenilen belgelere bi göz atalım:

### Pasaport

En az 3 ay sonrası için geçerli olması gerekiyor. Eğer daha önce pasaport çıkartmadıysanız önce pasaport için biometrik fotoğraf çektirip, okulunuzdan öğrenci belgesi alıp ve yaklaşık 100 TL olan pasaport defter bedelini herhangi bir bankaya yatırıp ıslak imzalı dekontunu almanız gerekiyor. Daha sonra [epasaport sitesinden](http://epasaport.egm.gov.tr) size en yakın emniyet şubesinden randevu alıp bu belgeleri teslim ederek pasaport için başvurabiliyorsunuz. Öğrenci belgesi sayesinde 24 yaşına kadar geçerli olan pasaportunuzu pasaport ücretini ödemeden alabiliyorsunuz. (Defter bedelini ödemek zorundasınız)

### Başvuru formu

iData'nın sitesinden edinebilirsiniz. Başvurduğunuz konsolosluğa göre farklılık gösterebiliyor. Formu Türkçe doldurabilirsiniz.

### Biometrik fotoğraf

Herhangi bir fotoğrafcıya Schengen vizesi için fotoğraf çektirmek istediğinizi söylerseniz kendileri uygun standarlara göre fotoğrafınızı hazırlayacaklardır. Pasaport fotoğrafı ile vize fotoğrafının ölçülerinin birbirlerinden farklı olduğunu hatırlatmak isterim. 1 adet olması yeterli, ama siz yine de yanınızda 2 tane taşırsanız iyi olur.

### Seyahat sağlık sigortası

30 bin euro teminatlı olması ve gideceğiniz süreleri kapsaması gerekiyor. Yani 2 Haziran - 10 Ağustos tarihlerinde gidecekseniz sigortanız 1 Haziran - 11 Ağustos tarihlerinde başlamalı ve bitmeli. Erasmus için kaza sigortası ve mesuliyet sigortası da olduğundan ben bunları bir kerede AXA sigortadan Geniş Kapsamlı Sigorta adı altından yaptırdım. 3 aylık sigorta için de yaklaşık 60€ ödedim.

### Uçak biletleri

Gidiş ve dönüş uçak biletlerinizi çıktısını almanız gerekiyor. Direk uçak bileti olabileceği gibi rezervasyonunuzun da çıktısı olabilir. Uygun fiyatlı almak istiyorsanız seyahat tarihinizden çok önce almanızda yarar var.

### Öğrenci belgesi

Okulunuzdan ya da e-devlet üzerinden temin edebilirsiniz. Eğer okuldan alacaksanız üzerinde mühür olmasına dikkat edin.

### Davet Mektubu

Staj yapacağınız kurumdan aldığınız davet mektubu. Staj tarihlerinin belirtildiğine dikkat edin.

### Staj sözleşmeleri

Erasmus programı kapsamında staj yaptığınız için zaten bir staj sözleşmesi dolduruyorsunuz. (okulunuzun dış ilişkiler koordinatörlüğü bu konuda bilgi verecektir) Bu belgenin yanında bazen şirketler de eğer çalışacağınız süre boyunca maaş alacaksanız bir sözleşme yapıyor. İkincisi zorunlu mu bilmiyorum ama Erasmus sözleşmesi kesinlikle olması gerekiyor.

### Geçiminizi nasıl sağlayacağınıza dair belgeler

Vizeye başvuruyorken belki de en önemli belgeler bunlar diyebilirim. İlk olarak Erasmus ile staj yapacağınızdan dolayı okulunuzun dış ilişkiler ofisinden hibe alacağınıza dair bir belge almalısınız. Bunun yanında ailenizin son 3 aylık maaş hesabının dökümünü ve eğer sizin bankada birikmiş paranız varsa bir de sizin banka hesabınızın son 3 aylık dökümünü temin etmeniz gerekiyor. Ayrıca anne ve babanızın sizin gerçek anne babanız olduğunu kanıtlamak için de nüfus müdürlüğünden tam vukuatlı nüfus kayıt örneği almanız lazım.

Bu belgelerin yanında eğer benim gibi Almanya'ya gidecekseniz kalacağınız süre zarfında aylık 720€ masrafı nasıl karşılayacağınızı da ayrıca belirtmeniz gerekiyor. Bu miktar Alman Hükümeti'nin bir öğrenci için belirlediği asgari geçim ücreti. Almanya için verilen hibe miktarı 500€ olduğundan ve benim okulum sadece 2 aylık hibe verdiğinden (ben 3 ay staj yapacağım) geriye kalan 1360€'yu nasıl karşılayacağımı belirtmem gerekiyordu. Normalde çoğu kişi bunu noterden belge alarak ailesinin karşılayacağını söyleyebiliyor. Ben çalışacağım şirketten maaş alacağımdan dolayı ve bu maaş da ilgili miktarı karşıladığından dolayı noterden böyle bir belge almama ihtiyaç kalmadı. O yüzden noter süreci hakkında detaylı bilgi veremeyeceğim.

## Masraflar

Vize sürecinde şu kalemler için para harcamanız gerekiyor:

- Pasaport defter bedeli (~100 TL)
- iData danışmanlık ücreti (~100 TL)
- Biometrik fotoğraf ücreti (~20 TL)
- Sağlık sigortası (3 aylık ~240 TL)

Uçak biletlerinizi bunlara dahil etmiyorum çünkü gideceğiniz ülkeye göre değişiklik gösterecektir. Bunun yanında belki daha uygun fiyata sağlık ücreti de bulabilirsiniz. Ama aşağı yukarı vize başvurusu için yukarıda da gördüğünüz üzere 460 TL'lik bir harcamanız oluyor. 