---
title: 'Fiyat/performans oranı en iyi akıllı telefon: iPhone SE'
---

Bir akıllı telefon düşünün ki hem en iyi özelliklere sahip olsun, hem de fiyatı uygun olsun.

Akıllı telefonlar nedense beni şuana kadar hiç heyecanlandırmadı. Bunun temel nedeni güzel cihazlar olmalarına rağmen fiyatlarının çok uçuk olması. Haliyle bu cihazları alabilecek maddi gücüm olmadığından bu zamana kadar akıllı telefonları görmezden gelip, ne bulduysam onu kullanmaya devam ettim. Ta ki iPhone SE tanıtılana kadar.

iPhone SE, iPhone 5/5s ile aynı tasarıma sahip ancak iPhone 6s'in özelliklerini bulunduran Apple'ın geçtiğimiz ay tanıttığı yeni iPhone modeli. iPhone SE ile iPhone 6s arasında farklar şunlar:

* iPhone 6s'in 4.7 inç ekranı bulunuyorken, iPhone SE'nin 4 inç ekranı bulunuyor.
* iPhone 6s'te 3D touch özelliği bulunuyor
* iPhone 6s'te 2. nesil Touch ID bulunuyorken, iPhone SE'de ilk nesil Touch ID bulunuyor
* iPhone 6s'in ön kamerası 5 megapiksel iken iPhone SE'ninki 1.2 megapiksel
* iPhone 6s'te barometre bulunuyorken, iPhone SE'de barometre bulunmuyor
* iPhone SE'nin sadece internet kullanımında pil ömrü iPhone 6s'e oranla 2 saat daha fazla gidiyor

iPhone 6s, Apple'ın şuandaki amiral gemisi. Fiyatı ise 3.100 TL'den başlıyor. iPhone SE'nin fiyatı ise 2.000 TL'den başlıyor. Yukarıda saydığım özellikler hariç birbirlerinin aynısılar. Aynı 12 megapiksellik kameraya, aynı A9 işlemciye ve 2GB RAM'e sahipler. Hatta iPhone SE performans testlerinde iPhone 6s'ten daha iyi sonuç veriyor. (ekranının küçük olmasından ötürü) Bu durumda yeni bir telefon alacak kişi için kendine sorması gereken tek bir şey kalıyor. Yukarıda yer alan özellikler benim için ne kadar önemli ve bu özellikler için 1.100 TL vermeye değer mi?

Ben bu soruyu kendime sorduğumda yukarıdaki özelliklerin aslında benim için o kadar da önemli olmadığını gördüm. 4.7 inç ekran fena değil ama söz konusu cihaz bir mobil cihaz. Haliyle ben o cihazı olabildiğinde rahat taşıyabilmeli ve rahat kullanabilmeliyim. Bir elimde eşya varken, diğer elimde bu cihazı kullanarak mesaj yazabilmeliyim. Bu durumda iPhone SE'nin 4 inç olması benim için bir sorun değil tam tersine bir avantaj. Ayrıca iPhone SE'nin tasarımını da 6s'e oranla daha çok beğeniyorum. Özellikle kamera kısmını. 3D touch özelliği ise daha yeni bir özellik, iPhone kullanırken biraz zamandan tasarruf yapmanızı sağlıyor. Çok yoğun bir hayatım olmadığından haliyle iPhone'da yapmak istediğim şeyler için birkaç saniye fazladan harcayabilirim. Touch ID konusunda ise biraz kararsızım. Çünkü yeni nesilde dokunduğunuz an cihaz açılıyor. Ancak bu belki bir sorun da olabilir. Çünkü siz kilidi açmak istemediğiniz durumlarda da bu hız cihazın hemen kilidini açmaya neden olabilir. Dolayısıyla Touch ID konusunda nötrüm. Ön kameraya gelecek olursak, çok fazla selfie çeken biri değilim. Dolayısıyla ön kameranın 5 megapiksel olup olmamasının bir önemi yok. Barometre de yine çok gerek olduğunu düşündüğüm bir sensör değil. Son olarak iPhone SE'nin internet kullanımında pil ömrünün 2 saat daha uzun olması büyük bir artı.

Görüldüğü gibi iPhone SE ile iPhone 6s'i karşılaştırdığımızda aralarında çok da önemli farklar olmadığını görebiliyoruz. Karar vermeyi en çok etkileyecek konu sanırım ekranın büyüklüğü. Eğer 0.7 inç daha büyük bir ekran istiyorsanız iPhone 6s alabilirsiniz. Tabii bunun için 1.100 TL'yi gözden çıkarmanız gerekiyor.

iPhone SE'yi iPhone 6s ile karşılaştırınca aslında fiyat/performans olarak çok iyi bir cihaz olduğu görülüyor. Peki Android cihazlarla karşılaştırırsak sonuç nasıl olur? Aslında iPhone ile herhangi bir Android cihazı karşılaştırmak ne kadar doğru olur bilmiyorum. Çünkü her iki platformda yaşanılan deneyim çok farklı ve ben iOS platformunun yaşattığı deneyimi herhangi bir Android platformuna oranla çok daha iyi buluyorum. Ama illa karşılaştırmak isterseniz belki performans sonuçlarına bakabilirsiniz. Android camiasının en popüler cihazlarından Samsung Galaxy S7 ile iPhone SE'nin performans sonuçlarına baktığınızda Galaxy S7'nin biraz daha iyi olduğunu ancak aradaki farkın çok da yüksek olmadığını görebiliyorsunuz. iPhone'ların günlük kullanımda Android cihazlara oranla daha iyi olduğu gerçeğini de göz önüne alırsak aslında yine ekran boyutu dışında bu iki cihaz arasında karar vermede önemli olan bir kısım görünmüyor diyebiliriz sanırım. Tabii bu iki cihaz arasındaki 800 TL'lik farkı da göz önünde bulundurmak lazım.

Sonuç olarak gerek Android gerekse de iOS cihazlar arasında uygun fiyatlı ve bu kategorilerin en iyilerinin performansına çok yakın performansa sahip bir telefon istiyorsanız iPhone SE tam olarak aradığınız şey. Eğer iPhone 4s/5/5s kullanıyorsanız ya da Android bir cihaz kullanıp da iPhone deneyimini yaşamak istiyor ve bunun için de çok yüksek ücretler ödemek istemiyorsanız iPhone SE'yi size şiddetle tavsiye ediyorum.
