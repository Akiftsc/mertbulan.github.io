---
title: 'Havada devrim kokusu var: Mobil yayıncılık ve Apple'
---

Apple'ın her yıl düzenlenen Dünya Geliştiriciler Konferansı'nın bu yılki ayağı geçtiğimiz günlerde gerçekleşti. Pek ses getiren bir şey olmasa da ben şimdiden yeni bir devrim kokusu almaya başladım.

Apple, birçok alanda devrim gerçekleştirmiş bir şirket. Geçtiğimiz günlerdeki WWDC15'te ise bana göre bir diğer devrimin kokusu yayılmaya başladı. Bu seferki devrim ise mobil yayıncılık alanında. Her ne kadar Apple bunun üzerine konferans sırasında pek durmasa da çeşitli dökümanlardan çıkarılan bilgi parçacıklarını bir araya getirince Apple'ın yeni bir devrime hazırlandığı çok net bir şekilde görülüyor.

Mobil cihaz kullanım oranları inanılmaz derecede yüksek ve Apple kullanıcıların mobil cihazlarda yaşadıkları deneyimin kalitesini elinden geldiğince arttırmaya çalışıyor. Ancak Apple'ın kontrolünde olmayan bir şey var. O da içerik siteleri. Her içerik sitesi farklı tasarıma sahip, bunun yanında gelir elde etmek için bu sitelerde onlarca reklam yer alıyor. Çoğunlukla mobile uygun olmayan tasarım ve reklam işin içine girince mobilden içerik okuma deneyimi çetrefilli bir hale geliyor. Bu nedenle olsa gerek ki Apple, geçtiğimiz günlerde News isimli uygulamasını duyurdu. Bu uygulama aracılığıyla yayıncılar içeriklerini özel bir formatta çok daha temiz bir şekilde kullanıcılara sunabiliyor.

Apple, belli başlı büyük yayıncıları bu programa çoktan dahil etmiş durumda. Ancak asıl önemli olan uzun kuyruğun geride kalan kısmı yani orta ölçekli yayıncılar. Apple'ın bu yayıncıları kendi uygulamasına çekmek için uyguladığı yöntem ise oldukça agresifçe. iOS 9 ile birlikte yeni bir özellik geliyor. Bu özellik sayesinde artık Safari'ye sitelerdeki reklamları engelleyen eklentiler yüklemek 
[mümkün oluyor](http://www.niemanlab.org/2015/06/a-blow-for-mobile-advertising-the-next-version-of-safari-will-let-users-block-ads-on-iphones-and-ipads/). Gerek internet hızı gerekse kota gibi etmenler ve içeriğe ulaşma söz konusu olunca mobil kullanıcıların birçoğunun bu eklentileri kullanması kaçınılmaz. Bu durum yayıncıların mobil üzerinden gelir elde etmesi imkansız hale getiriyor. O zaman yayıncıların tek bir çaresi kalıyor o da içeriklerini Apple'ın yeni News uygulamasına aktarmak. Bunu da 
[News Publisher](https://developer.apple.com/news-publisher/) olarak gerçekleştirebiliyorlar.

News Publisher olduktan sonra ise Apple'ın reklam servisi iAd aracılığıyla yayıncılar içeriklerinden para kazanabiliyor. Ancak bu durumda Apple kendilerinden %30 komisyon alıyor. Eğer reklam vereni Apple değil de yayıncının kendisi bulursa bu durumda Apple komisyon almıyor ve yayıncının reklamdan elde ettiği gelirin tamamı kendisine kalıyor.

Sonuç olarak Apple, yayıncıların ziyaretçilerine mobilde yaşattığı deneyimden memnun değil ve bunu kendi yöntemleriyle değiştirmeye çalışıyor. Öncelikle Safari'ye gelen reklam engelleme özelliği sayesinde yayıncıların gelir elde etmesinin önüne geçiyor. Böylece yayıncıları çok daha iyi bir deneyim sunan News uygulamasına geçmeye zorluyor. Bu sayede hem kullanıcılar içeriğe daha temiz bir şekilde ulaşıyor, hem de yayıncılar içeriklerinden gelir elde etmeye Apple aracılığıyla devam ediyor. Apple bu yeni devrimle yayıncılardan çok kullanıcıları düşünüyor olsa da hedefte mobil reklam pazarından pay almanın da olduğunu düşünüyorum. Zira 
[araştırmalar gösteriyor ki](http://blogs.wsj.com/cmo/2015/04/02/mobile-ad-market-to-surpass-100-billion-next-year/), mobil reklam pazarı 2016 yılında 100 milyar $'a ulaşacak.
