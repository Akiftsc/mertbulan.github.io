---
title: Gittigidiyor ve Sanalpazar karşılaştırması
---

Kullanmadığınız ve elden çıkartmak istediğiniz bir ürün var. Bunu internette en iyi şekilde nasıl satabilirsiniz?

Gittigidiyor ilk çıktığı zamanlarda ikinci el bir pazar alanıydı. Çoğu kişi kullanmadığı eşyaları buradan satardı. Yurtdışındaki eBay'in birebir kopyası gibiydi. Ancak zaman geçtikte her ne kadar kendisini eBay satın alsa da Gittigidiyor'un sistemi eBay'den oldukça farklılaşmaya başladı.

Geçtiğimiz senelerde masaüstü bilgisayarımı parça parça satmak istedim. Aklıma ilk olarak tabii ki Gittigidiyor geldi. Ancak bir de baktım ki benden 0,99 TL listeleme ücreti istiyor. İkinci el bir ürün satarken amacınız para kazanmaktan ziyade elinizdeki ürünü değerlendirmektir. Bu nedenle de zaten aldığınız fiyatın belki de yarısına satarsınız. Gittigidiyor daha ürün satılmadan ilan açmak için benden 0,99 TL istiyor. Bununla birlikte ürünümü de sadece 10 gün listeleyeceğini söylüyor. Ardından eğer ürün listelemesinde ürün başlığının altında alt başlık olacaksa 0,99 TL, eğer kalın olacaksa yine 0,99 TL gibi ücretler istiyor. Son olarak da olur da ürünüm satılırsa ücretin %10'unu da kendisine komisyon olarak istiyor. (Kitap satmak isterseniz %13 oluyor) Eğer aynı üründen birden fazla satmak isterseniz bunun için de + 4 TL ödemeniz gerekiyor.

Örnek olarak kalın başlıklı ve altyazısı olan 10 tane ürünü tanesi 100 TL'den satmak istersem ve 3 ay boyunca listelenmesini istersem:

0,99 TL listeleme +0,99 TL altyazı +0,99 TL kalın başlık +4 TL çoklu ürün  = 6,97 TL

Ürünü eğer 10 gün listelersem ödemem gereken ücret bu. Ben 30 gün boyunca listelemek istersem haliyle ya 10 gün satılmasını bekleyip satılmazsa 10 gün sonra tekrar, yine satılmazsa 10 gün sonra tekrar ilan açacağım ya da başlangıçta 20,91 TL ödeyeceğim. Bu durumda 10 tane ürünü 1 ay boyunca listelersem ve 1 ayın sonunda hepsini satarsam benim elime %10 komisyonu da çıkarınca (1000 TL - 20,91 TL - 100 TL) elimde 879,09 TL kalıyor.

Sanalpazar tarafında ise ne listeleme ücreti, ne kalın başlık ücreti, ne altyazı ücreti ne de çoklu ürün satışı için ücret ödüyorsunuz. Satıştan da Sanalpazar sizden %6 komisyon alıyor. Bu durumda yukarıdaki senaryoya benzer olarak Gittigidiyor yerine Sanalpazar'dan satış yaparsam satış sonrasında elimde (1000 TL - 60 TL) 940 TL kalıyor. Görüldüğü gibi ikisinin arasında 60,91 TL gibi bir fark var.

Bu farkı gören çoğu kişi ya Sanalpazar'ı tercih ediyor ya da ürünü 100 TL'den satmak yerine daha pahlıya satarak bu kesintileri müşterilere yansıtıyor. Haliyle de Gittigidiyor'da bu nedenle normalden pahalı ürünler oluyor.

Gittigidiyor'un sahibi eBay'de durum nasıl dersiniz? eBay'de aylık 50 tane ücretsiz ürün listeleyebiliyorsunuz. Çoklu ürün satışında ekstra ücret ödemiyorsunuz. Kalın ya da altyazı için 0.5$ ödüyorsunuz. Satış gerçekleştikten sonra da eBay sizden %10 komisyon kesiyor. Tabii bu komisyon oranı Top Rated Seller olmanız durumda %8'e düşüyor. Eğer çok fazla satış yapıyorsanız ve başlangıç seviyesinde dükkan açarsanız %6'ya düşüyor. Yani kısacası ne kadar çok satış  yaparsanız ve bu satışlarınız ne kadar sorunsuz olursa komisyon oranı da ona bağlı olarak düşüyor. Ama Gittigidiyor'da böyle bir durum yok. Komisyon sabit olarak kalıyor.

Sonuç olarak ikinci el ürün satmak isteyen son kullanıcı için Gittigidiyor'u cazip kılan hiçbir özellik bulunmuyor. Haliyle benim gibi çoğu kişi tercihini Sanalpazar'dan yana kullanıyor. Gittigidiyor ise çoğunlukla çok fazla ürünü olan yurtdışından ürün getirip satan ve esnaf olan kişilerin satış mekanı olmaktan öteye gitmiyor. Bir nevi ikinci el pazar yeri yerine N11'e benzer bir dükkan pazar alanı oluyor.

Gittigidiyor'un ikinci elde tercih edilmemesinin nedeni sadece fiyatları değil, aynı zamanda iki taraf arasındaki güvenliği tam olarak sağlayamaması. İnternette bu konuda çok fazla şikayet görebilirsiniz. Bu şikayetleri görenler de güvenlikten dolayı ikinci el ürünlerini internet üzerinden satmak yerine sadece internet üzerinden ilan verme seçeneği seçiyor. Bunu da Sahibinden.com üzerinden ücretsiz olarak yapıyor.

Gittigidiyor'un eksikliğiyle ortaya çıkan bu ikinci el pazar alanı azlığını ise son zamanlarda sadece belirli bir alana odaklanan siteler kapatıyor. Kitap alanında Nadir Kitap, moda alanında Modacruz gibi siteler ikinci el pazarında ön plana çıkıyor.
