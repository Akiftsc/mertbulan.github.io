---
title: Neden dünyada yalnızız? – [Westworld 9. bölüm]
---

Efsane olma yolunca ilerleyen Westworld, her bölümünde beni derin düşüncelere sevk ediyor. Spoiler içerir.

> Söylesene Bernard. Dünyaya insanlığını duyuracak olsaydın sence ne ile karşılaşırdın? Konfeti serperler miydi? Biz insanlar bir neden yüzünden dünyada yalnızız. Üstünlüğümüze meydan okuyan her şeyi öldürüp katlettik. Neandertallerin başına geleni biliyor musun Bernard? Onları yedik. Yok ederek dünyamızı hükmümüz altına aldık.

Yukarıdaki alıntı Westworld'ün 9. bölümünde geçiyor ve aslında kısmen de insanlık tarihiyle ilgili gerçekleri yansıtıyor. Yuval Noah Harari'nin Sapiens kitabında Neandertaller'e ve bizlerin onlara neler yaptığımız biraz daha detaylı olarak işleniyor. Yanlış hatırlamıyorsam yediğimize dair bir bilgi kitapta yer almıyor ancak Sapiens'ler olarak Neandertaller'in soyunu kuruttuğumuz bilinen bir gerçek.

Şu sıralarda Michio Kaku'nun Zihnin Geleceği kitabını okuyorum. Yapay Zihin ve Silikon Bilinç bölümünde "BEN BİR MAKİNEYİM" başlığı altında Kaku, MIT'de Yapay Zeka Laboratuarı eski başkanıyla yapmış olduğu röportaja yer veriyor. O kısımdaki ilk üç paragrafı olduğu gibi aktarıyorum:

> MIT Yapay Zeka Laboratuarı'nın eski başkanı ve iRobot'ın kurucularından Dr. Rodney Brooks ile röportaj yaptığımda, ona makinelerin bir gün yönetimi ele geçireceklerini düşünüp düşünmediğini sordum. O, bana bizlerin de birer makine olduğumuzu kabul etmemiz gerektiğini söyledi. Bu, bir gün tıpkı bizim gibi canlı makineler yapabileceğimiz anlamına geliyor. Yine de bizim "özel olduğumuz" kavramından vazgeçmemiz gerektiği konusunda uyardı.

İnsan bakış açısında bu evrim, Mikolaj Kopernik'in Dünya'nın evrenin merkezi olmadığını, bunun yerine Güneş'in etrafında döndüğünü fark etmesiyle başladı. Sonra, evrim ağacındaki diğer hayvanlarla benzer olduğumuzu bize gösteren Darwin ile devam etti. O bana, bizim donanımdan değil, etten ve kemikten oluşan bir makine olduğumuzu anladığımız zaman bunun bu gelecekte de devam edeceğini söyledi.

Ona göre, birer makine olduğumuzu kabul etmemiz, dünyanın görünümündeki büyük değişimini temsil edecek. Yazdığına göre "Özel olduğumuzu düşünmekten vazgeçmeyi sevmeyiz, bilirsiniz, robotların gerçekten duygulara sahip olacağı fikrine sahip olmak ya da robotların canlı yaratıklar olması - Sanırım, bunu kabul etmemiz zor olacak. Ama önümüzdeki elli yıl içerisinde kabul etmeye doğru gidiyoruz."

Homo Sapiens olarak özel olduğumuzu düşünüyorduk. Bu yüzden evrim ağacında bize en yakın olan canlıları katlettik. Evrenin merkezinde olduğumuzu düşünüyorduk, aksini söyleyenleri ölümle cezalandırdık. Özel olarak yaratıldığımızı düşündük, evrime inanlarla dalga geçtik. Ama zaman gittikçe değişiyor. Şu an neredeyse birçok şeyi bir kenara bırakıp enerjimizi bizden daha zeki makineler yaratmak için harcıyoruz. Başardığımızda her şey çok farklı olacak. Homo sapiens olarak onbinlerce yıldır dünya üzerindeki hükümdarlığımız belki de sona erecek.

(Dünya dışı bir varlık olsam herhalde dünyadaki insanlarla iletişim kurmak için, insanın kendisinin aslında gerçekten de özel bir varlık olmadığını kabul ettiği bir zamanı seçerdim herhalde. Belki de bu yüzden şimdiye kadar dünya dışı bir varlık bizimle iletişim kurmadı. Kim bilir?)
