---
title: Neden futboldan nefret etmeliyiz?
---

Dünya çapında milyonlarca takip edeni olan bir spordan neden nefret etmeliyiz?

Futbol. Küçükken benim de sokakta oynadığım, uzun bir süre takip ettiğim ve daha sonra bazı gerçekleri fark edince nefret etmeye başladığım spor. Arkadaşlarla oynayınca zevkli ancak iş ticarete gelince her şey değişiyor.

Bugün futbol endüstrisi inanılmaz boyutlara ulaşmış durumda. Futbolcuların kazandıkları yıllık ücretler milyon euro'larla ölçülüyor. Milyonlarca kişinin tuttuğu bir takımı var. Bu insanlar o takımının maçını izleyerek ve resmi ürünlerini alarak takımına destek oluyor. İşin garip yanı ise takımına destek olan bu kişilerin hayatı boyunca, bir futbolcunun 1 yılda kazandığı parayı kazanamayacak olması. Peki neden buna rağmen hala bu insanlar futbolu takip etmeye devam ediyor?

Birçok kişi takımına o kadar bağlı ki onun için bağırıp çağırıp, küfür edip hatta gerekirse adam bile öldürüyor. Takımının hayatının her şeyi olduğunu söylüyor. Ancak sıradan bir futbol takımının bir şirketten hiçbir farkı yok. Amaç izleyenleri eğlendirmek değil, bu işten para kazanmak. Ama hala ve hala çoğu kişi son parasını takımını desteklemek için harcıyor. Bugüne kadar sigara bağımlılığı, içki bağımlığı ve hatta internet bağımlılığı gibi birçok kavram duyduk ama futbol bağımlılığı gibi bir şey duymadık nedense? İnsanlar futbola olan bağlılığı normal olarak karşılıyor ancak benim gözümde uyuşturucu bağımlılığından neredeyse bir farkı yok. Çünkü benzer şekilde beyniniz uyuşturuluyor, maçı izlerken kendinizden geçiyor, normalde yapmayacağınız şeyleri yapıyorsunuz. Sürekli para harcamaya devam ediyorsunuz. Maçlar hiçbir zaman bitmiyor.

Mili takım Avrupa Futbol Şampiyonası finallerine katılmaya hak kazandığından 500 bin Euro prim 
[dağıtılacak.](http://www.bbc.com/turkce/spor/2015/10/151020_prim_dava_milli_takim?ocid=socialflow_twitter) Bu para adı üstünde prim. Maaş değil. Sadece finale kaldıkları  için bu insanlar bu kadar para kazanıyor. Türkiye'de bir profesör aylık 6 bin TL maaş alıyor. Bu futbolcuların aldığı para bir profesörün 22 yıllık maaşına eşit. Peki gerçekten bu futbolcular bir profesörün 22 yılda yaptığı araştırmayı, çalışmayı, insanlığa olan katkısını futbol oynayarak yapabiliyor mu?

Futbol endüstrisinde bu kadar para dönmesinin nedeni tabii ki reklamverenler, ancak reklamverenlerin reklam veriyor olma nedeni ise futbol maçlarını izleyen insalar. Ne zaman ki biz futbol izlemeyi bırakırsak işte o zaman aldıkları bu parayı hak etmeyen insanlar ortadan kalkar. Siz gidip hayatınızın büyük kısmını okullarda geçirin, insanlara faydalı olabilmek için çabalayın ama futbolcular sizin 22 yılda kazandığınız parayı birkaç maç oynayarak kazansın. Bu bence hepimizin ayıbı.

Bu gerçeği fark ettikten sonra düşündüğüm tek şey ise ne kadar aptal olduğum. Ben ne kadar aptalmışım ki bir takım tutmuş ve o takımı desteklemişim. Futbolcu dediğimiz bu insanların somut olarak insanlığa hiçbir katkısı yok ve hak etmedikleri ücretleri kazanıyorlar. Bu gerçekle yüzleşmenin zamanı gelmedi mi artık?