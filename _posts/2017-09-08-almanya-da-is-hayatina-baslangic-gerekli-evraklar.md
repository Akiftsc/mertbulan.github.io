---
title: Almanya'da İş Hayatına Başlangıç: Gerekli Belgeler
---

Evrak işleri sanırım şu hayatta en sevmediğim şeylerden biri. Özellikle elinizde tam olarak ne yapmanız gerektiğine dair bir rehber olmayınca sağa sola sorup durmaktan dolayı inanılmaz derecede keyfinizi kaçıran bir durum olmaya başlıyor.

Hamburg'taki üç aylık stajımın başlangıcında, staja alım işlemi normal bir çalışanı işe almaktan farksız olduğundan ben de bu evrak işleriyle uğraşmak zorunda kaldım. Aslında ne yapacağınızı bilirseniz gerçekten çok kolay işlemler ancak genelde çoğu kişi bu işlemleri hallettikten sonra bir daha iş değiştirene kadar hatırlamak zorunda olmadığından unutuyor. Lafı daha fazla uzatmadan yapmanız gereken şeylerden bahsedeyim.

# İkametgah Kağıdı

Her şeyden önce yapmanız gereken ilk şey Almanya'da ikamet etmeye başladığınızı belgelendirmek. Bunun için tıpkı Türkiye'dekine benzer tam karşılığı olmasa da muhtarlık diyebileceğimiz yere gitmeniz gerekiyor. İkametgah kaydınızı yapabilmek için şu üç şeye ihtiyacınız var: kira sözleşmeniz, pasaportunuz ve 12€. Bunları hazır ettikten sonra Kundenzentrum denilen ofislerden randevu almanız gerekiyor. Daha sonra da randevu zamanı oraya gidip gerekli işlemleri hemen halledip ikametgah belgenizi alabiliyorsunuz.

Hamburg için detaylı bilgiye ve randevu linkine [şuradan](http://english.welcome.hamburg.de/residence/8428330/residence-registration/) ulaşabilirsiniz. Randevu sayfası Almanca olsa da bu merkezlerden İngilizce destek alabiliyorsunuz. Evinize en yakın merkezi seçme gibi bir zorunluluğunuz bulunmuyor, sizin için en uygun olanını seçebilirsiniz.

# Vergi Numarası

İkametgah kaydınızı yaptıktan sonra 1 hafta içerisinde evinize zarfla vergi numaranız geliyor. Bu numarayı da çalıştığınız şirketin İnsan Kaynakları departmanıza iletmeniz lazım. Eğer ben evime zarf gelmesini beklemek istemiyorum diyorsanız vergi dairesine gidip bu numarayı öğrenebilirsiniz. Numarayı öğrenirken vergi sınıfınızı da sormayı unutmayın. Bu arada zarftan bahsetmişken evrak işleri süresi boyunca evinize birçok zarf gelecek. O yüzden oturduğunuz evin kapısına adınızı yazmayı unutmayın. 

Hamburg'taki vergi dairesiyle (Finanzamt Hamburg-Mitte) ilgili bilgilere [şuradan](http://www.hamburg.de/fb/mitte-start/) ulaşabilirsiniz. 

# Sağlık Sigortası

Almanya'da sağlık sigortası yapmak zorunlu. Ancak hangi firmadan yapacağınız size kalmış ve çalıştığınız şirketin size sigorta şirketi önermesi yasal açıdan mümkün değil. O yüzden iş arkadaşlarınıza sorarak sağlık sigortası yaptırmak istediğiniz firmayı bulabilirsiniz. Benim bildiğim kadarıyla firmalar arasında kesilen ücret konusunda bir fark yok. Brüt maaşınızın %14'ü otomatik olarak kesilip sağlık sigortanıza yatırılıyor. Ben sigortamı Techniker Krankenkasse isimli sigorta şirketinden yaptırmıştım.

Sigorta kaydı sırasında benden fotoğraf ve ikametgah kağıdı istemişlerdi.

# Banka Hesabı

Banka hesabı açtırabilmek için ikametgah kağıdına ihtiyacınız oluyor. İkametgah kağıdı olmadan hesap açtırabileceğiniz bankalar da varmış ancak ben tam olarak onlar hangileri bilmiyorum. Bununla birlikte bazı bankalardan hesap açtırabilmek için randevu almanız gerekebiliyor. Ben banka hesabımı Hamburger Sparkasse isimli bankadan randevu almadan açtırmıştım. Ancak evime en yakın olan şubeyi seçmem gerekmişti.

Hesabınızı açtırdıktan sonra banka kartınız, kart şifreniz ve internet bankacılığı şifreniz 1 hafta içerisinde ayrı günlerde ve ayrı zarflarda evinize geliyor.


Almanya'da iş hayatına başlarken benim toplamam gereken belgeler bu şekildeydi. Umarım bu yazının size yardımı dokunur ve evrak işlerini hemen halledip çalışmaya başlayabilirsiniz.