---
title: 2015 yılında okuduğum en iyi 14 kitap
---


Koca bir yıl benim için bol bol kitap okuyarak geçti. Peki içlerinden hangilerini en çok beğendim?

Goodreads'e üye olmamla birlikte kendime 2015 yılında kitap okumak için bir hedef belirledim. Başlangıçta 100 gibi abartılı bir sayı seçtikten sonra bunu 50'ye çekerek başarma olasılığı yüksek bir sayı yaptım. 31 Aralık itibariyle de 50 kitaplık bu hedefimi 55 kitapla geçmiş bulunmaktayım. Okuduğum bu 55 kitap içerisinden en beğendiklerimi paylaşmak istedim. (Sıralama rastgele olarak yapılmıştır)

### 1. Zero to One

Paypal'ın kurucularından Peter Thiel'ın yazdığı bu kitap sanırım bu yıl okuduğum ve üzerimde en çok etki bırakan kitaplardan biriydi. Kitapta kısacası gerçekten başarılı bir startup kurmak istiyorsanız bunu yapmak için diğerlerinden farklı olarak yapmanız gereken şeylere değinilmiş. Temelde de başarılı girişimleri üç kategoriye ayırmış:

* Var olan bir şeyi en az 10 kat daha iyi yapanlar
* Kimsenin sahip olmadığı farklı bir teknolojiye sahip olanlar
* Milyonlarca kişiye ulaşabilenler

İlk grup için Amazon'u örnek verebiliyoruz. Amazon tıpkı diğer e-ticaret sitelerine benziyor ama yaptığı işi diğerlerinden en az 10 kat daha iyi yapıyor. Benzer şekilde Apple da bu gruba dahil. Herkes akıllı telefon üretiyor ama Apple'ın ürettikleri en az 10 kat daha iyi. Başlangıçta Apple'ın ürünlerinde kimsenin o an sahip olmadığı teknolojiler de oluyor ama 1 yıl gibi kısa bir süre içerisinde diğer şirketler tarafından bu kopyalanıyor. İkinci gruba örnek olarak Google'ı verebiliyoruz. Google, pazara giren en son arama motorlarından biriyken kimsenin sahip olmadığı bir sıralama algoritmasına sahip olduğundan bugün dünyanın bir numaralı arama motoru olma özelliğini taşıyor. Son olarak üçüncü gruba ise Facebook'u örnek veriyoruz. Temelde kimsenin kopyalamayacağı hiçbir özelliğe sahip olmayan Facebook'un (benzer şekilde Instagram ve Whatsapp'ın) sahip olduğu şey milyonlarca kullanıcıya ulaşabilme gücü.

Ben bu grupları öğrendikten sonra sahip olduğum tüm fikirleri bir köşeye atmak zorunda kaldım. Çünkü bana bu durum inanılmaz mantıklı geldi. Bundan sonra aklıma yeni fikirler geldiğinde bu gruplardan birine uyup uymadığına bakıyorum. Bu arada kitabın hala Türkçe versiyonun çıkmadığını hatırlatmak isterim.

### 2. Yalnızca Eğlenmek İçin

Açık kaynak dünyasına olan merakımdan dolayı aldığım bu kitap Linux'un yaratıcısı Linus Torvalds tarafından yazılmış. Kitapta Torvalds Linux'un kuruluşundan itibaren olan süreci anlatmış. Oldukça eğlenerek okuduğum bir kitap oldu. Kitap hakkında beni üzen şey ise 2005 yılında basılmış olmasına rağmen hala ilk baskıda olması. Bu kitap bence birçok kitaptan daha çok okunmayı hak ediyor diye düşünüyorum.

### 3. Marslı

Goodreads'te yılın en iyi bilim kurgu kitabı seçilmesinden sonra büyük bir merakla alıp okuduğum bir bilim-kurgu romanı. Daha önce Robinson Crusoe'u okuyup çok beğenmiştim, bu kitap için de Robinson Crusoe'un Mars'ta geçen versiyonu diyebiliriz sanırım. Kitap oldukça sürükleyici, yanlış hatırlamıyorsam bir gün içerisinde okuyup bitirmiştim. Daha sonra kitabın film uyarlaması olacağını görünce heyecanlanmıştım ancak filmini izleyince büyük bir hayal kırıklığı yaşadım. Kitap en az 10 kat daha iyiydi. Bunu fark edince beğendiğim ve kitaplardan uyarlanan Yüzüklerin Efendisi ve Harry Potter gibi filmlerin bir an önce kitaplarını okumam gerektiğini düşündüm.

### 4. Blink

Beğendiğim yazarlardan Malcolm Gladwell'in bir başka kitabı Blink'te düşünmeden düşünebilmenin gücü örneklerle anlatıyor. Kısacası kitapta bilinçli olarak bazı şeylerin farkına varmasak da bilinçaltımızın o şeyin farkına varabileceğine değiniliyor.

### 5. Kıvılcım Anı

Yine Malcolm Gladwell'in bir başka kitabı olan Kıvılcım Anı'nda bazı şeylerin yayılmasındaki o eşik anına değiniliyor. Örneğin bir ürün popüler olduysa o ürünün popüler olmasını sağlayan o eşikteki olay neydi? Ya da bir şeylerde bir artış olduysa tam o kıvılcım anı neydi ki bu artış gerçekleşti? Bu tarz sorular ve örneklerle Gladwell, kıvılcım anı dediğimiz olayı fark etmemizi sağlıyor ve bunu iş hayatında nasıl kullanabileceğimizi anlatıyor.

### 6. Fikir Fabrikası

Şuanda kullandığımız neredeyse tüm teknolojilerin bir laboratuvardan çıktığını söyleseydim ne derdiniz? Transistörlerden güneş panellerine, fiber optik kablolardan Unix ve C programlama diline kadar aklınıza gelebilecek birçok teknoloji AT&T'inin Bell Laboratuvarlarında ortaya çıktı. Bugün ise bu teknolojiler bizim hayatımızın olmazsa olmazı. Peki bu laboratuvarı özel kılan neydi de bu kadar başarılı oldu? Hepsi bu kitapta ayrıntılarıyla anlatılıyor.

### 7. Olanaksızın Fiziği

Ünlü fizikçi ve fütürist Michio Kaku bu kitapta ışınlanmadan zaman makinelerine, uzay seyahatlerinden kuvvet alanları gibi Star Trek, Star Wars, Back to the Future gibi bilim-kurgu filmlerinde gördüğümüz şeyleri fizik kuralları çerçevesinde ele alıyor ve bunların önümüzdeki yıllarda gerçekleşip gerçekleşmem olasılığına değiniyor.

### 8. Apple'ın Ardındaki Deha - Jony Ive

Apple'ın baş tasarımcısı Jony Ive'ın kariyerinin yer verildiği bu kitapta Apple'daki tasarım süreçleri de olabildiğince ayrıntılı bir şekilde anlatılıyor. Sadece tasarım süreçleri değil Apple'daki eşzamanlı mühendislik ve 
[Apple'ın Yeni Ürün Süreci](http://nicholaswebb.com/post/49515909736/apples-product-design-process) gibi daha önce başka yerde hiç karşılaşmadığınız şeylere de bu kitapta rastlayabiliyorsunuz. Tasarımcıysanız ya da Apple'ın ürün tasarımlarına hayranlık duyuyorsanız ürünlerin fikir aşamasından prototip aşamasına kadar hangi süreçlerden geçtiğini ve nasıl ortaya çıktığını bu kitaptan öğrenebilirsiniz.

### 9. Socrates'in Savunması

Oldukça ince olan ve internetten de bulabileceğiniz bu kitapta ünlü filozof Socrates'in aldığı ölüm cezası sonrası yaptığı savunma yer alıyor. Öğrencisi Platon tarafından yazılan bu kitapta Socrates sorgulayıcı tavrıyla politika, devlet ve toplumdaki yozlaşmayı gözler önüne seriyor. İşin ilginç yanı ise üzerinden binlerce yıl geçmesine rağmen kitapta yazan çoğu şeyin hala günümüzde de geçerli olması.

>Yanından ayrılırken kendi kendime dedim ki: doğrusu belki ikimizin de iyi, güzel bir şey bildiğimiz yok; ama gene ben ondan bilginim; çünkü o hiçbir şey bilmediği halde bildiğini sanıyor; ben ise bilmiyorum ama bildiğimi de sanmıyorum. Demek ben ondan biraz bilgiliyim, çünkü bilmediklerimi bilirim sanmıyorum.


### 10. Eminim Şaka Yapıyorsunuz Bay Feynman!

Larry Page'in tavsiye ettiği kitaplar arasında olduğunu görünce aldığım bu kitap sayesinde Richard Feynman gibi harika bir bilim adamını tanıma şansı buldum. Hayatı sürekli sorgulayan ve öğrenmeyi hiçbir zaman bırakmaması gibi özellikleriyle dikkat çeken Feynman bu kitapta hepsinden ayrı ayrı ders çıkarabileceğiniz anılarına yer vermiş.

### 11. [İnan Bana, Yalan Söylüyorum](http://mertbulan.com/2015/10/18/bu-kitabi-okuyun-inan-bana-yalan-soyluyorum/)


### 12. [Steve Jobs Olmak](/2015/11/15/bu-kitabi-okuyun-steve-jobs-olmak/)


>“Büyürken Bob Dylan’ı izlerdim ve hiçbir zaman yerinde durmadığını görüyordum,” diye anlatacaktı bana bir yıl sonra neden nihayetinde Apple’a geri döndüğünü karmaşık şekillerde açıklamaya çalışırken. “Gerçek sanatçılara bakarsan, bir konuda gerçekten çok iyilerse, sanki bunu hayatlarının kalanı boyunca yapabileceklermiş gibi, dış dünyaya bunu başarılı bir şekilde yaptıklarını gösterebileceklermiş gibi görünürler ama aslında kendilerini hiçbir zaman başarılı hissetmezler. İşte bir sanatçı da tam olarak bu anda kim olduğuna karar verir. Sürekli başarısızlık riski alırlarsa gerçekten birer sanatçı olarak kalabilirler. Dylan da, Picasso da sürekli başarısızlık riski almış insanlardır.

Apple olayı da benim için öyle. Elbette başarısız olmak istemiyorum. Oraya gittiğimde, ne kadar kötü olduğunu bilmiyordum ama yine de düşünecek çok şeyim vardı. Pixar’a olacak etkilerini, ailem üzerindeki yansımalarını ve itibarım gibi bir sürü şeyi düşündüm. Sonunda ise karar verdim: Umurumda değildi, yapmak istediğim şey buydu. Elimden geleni yapıp başarısız olursam da… En azından elimden geleni yapmış olurum.”


### 13. [Google Nasıl Yönetiliyor?](/2015/12/26/bu-kitabi-okuyun-google-nasil-yonetiliyor/)


>"Her gün, halihazırda sizinle aynı şeyi yapan başka bir şirketi alaşağı etmek için işe geliyorsanız hayat ne kadar heyecanlı olabilir ki?" - Larry Page


### 14. Sonsuzluğun Evreni

Ünlü bilimkurgu yazarlarından Isaac Asimov'un yazdığı bu kitapta zaman yolcuklarıyla dolu müthiş bir bilim-kurgu hikayesi okuyorsunuz. Sanırım bu kitap için, hayatımda gördüğüm zaman yolculuğuna en detaylı şekilde değinilmiş ve bunu da mantık çerçevesi içerisinde tutarak anlatmış tek kitap diyebilirim. Bu yıl okuduğum son kitap olan bu kitabı herhalde okuduğum bilim-kurgu eserleri arasında ilk sıraya yazabilirim.
