---
title: CRM nedir bilmeyen İş Bankası
---

Koskoca banka nasıl oluyor da sürekli spam SMS yolluyor?

İlk banka hesabımı daha 18 yaşından küçükken İlk İmza adı altında İş Bankası’nda açmıştım. O zaman bu zaman hala İş Bankası kullanırım. Son zamanlarda yaptıkları spam SMS’lerden sonra açıkçası kendilerinden oldukça soğumaya başladım.

Soğumamın ilk nedeni internet şubesine her giriş yaptığımda telefonuma gelen şu mesaj:

“E-posta adresinize ‘Bilgilerinizi doğrulayın’ içerikli bildirim gelmesi durumunda, herhangi bir bilgi girişi yapmadan 08507240724 numarayı arayınız.”

Bu mesajı bir kere okuyan sanırım konuyu tam olarak anlar. Ancak internet şubesine her giriş yaptığımda bu mesaj SMS olarak bana tekrar gönderiliyor. Bu da haliyle beni rahatsız ediyor.

Bir diğer konu ise Cep Anahtar ile ilgili. İnternet şubesine giriş yapıyorken İş Bankası’nın İşCep uygulamasını kullanarak Cep Anahtar oluşturup o şekilde giriş yapıyorum. Buna rağmen bana haftada bir kez şu mesaj geliyor:

“Hayatınızı kolaylaştırmak için bankacılık işlemlerinizi siz de IsCep’ten yapın. IsCep’i hemen yüklemek ister misiniz?”

Anlamadığım nokta ise şu: ben Cep Anahtar kullanıyorum. Bunu İş Bankası biliyor. Cep Anahtar kullanmak için de İşCep uygulaması gerekiyor. Haliyle benim İşCep uygulamasını kullandığımı da biliyorlar. Ama buna rağmen bana sürekli İşCep’i yükleyin diye mesaj gönderiyorlar.

1 yıldan uzun süredir Enpara kullanıyorum, bankacılık işlemlerim dışında bana uygulamamızı yükleyin vs. gibi bir kere bile SMS göndermediler. İş Bankası gibi köklü bir bankanın bu şekilde müşteri ilişkileri yönetimde yaptığı hatalar kendi hanesine eksi olarak yazılıyor. Şuan İş Bankası kullanıyor olmamın iki nedeni var: bir tanesi bankamatik sayısının çok fazla olması bir diğer ise kredi kartı. Yani beğendiğim hizmetleri vs. olduğundan dolayı severek kullanmıyorum. Olurda Enpara bankamatik sayısını arttırıp ya da diğer bankamatiklerden çekimi ücretsiz ya da çok cüzi bir miktar yaparsa bir de kredi kartı çıkartırsa sanırım İş Bankası’nı kullanmak için hiçbir nedenim olmayacak.