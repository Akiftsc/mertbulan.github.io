---
title: Yemeksepeti aracılığıyla yaşanan taciz olayları ve sorunun çözümü
---

Gün geçmiyor ki Yemeksepeti aracılığıyla bir başka cep telefonu aracılığıyla taciz oranı yaşanmasın. Peki Yemeksepeti gibi bir bilişim firması nasıl oluyor da teknolojiyi kullanarak bu taciz olaylarının önüne geçemiyor? Bu sorundan ve sorunun çözümünden bahsedeceğim.

Yemeksepeti için herhalde Türkiye'den çıkmış şuana kadarki en iyi internet projesi diyebilirim sanırım. Ben kendim yüzlerce kez kullandım, kullanmaya devam ediyorum ve herkese de kullanması için tavsiye ediyorum. Ancak son zamanlar Yemeksepeti aracılığıyla birçok taciz olayı yaşandığını gördüm. Yemeksepeti aracılığıyla sipariş veren kadınlar daha sonra kuryeler tarafından tacize uğruyor. Bunun temel nedeni ise kuryelerin sipariş götürdükleri kişilerin telefon numarasını biliyor olması. (temel nedeni tabii ki sosyolojik bir şey ben sadece Yemeksepeti tarafından olaya yaklaşıyorum) Kurye sipariş götürdüğü kişiden hoşlanınca haliyle bu numara aracılığıyla daha sonra kendisiyle irtibata geçiyor. Çünkü mesajlaşma dediğimiz şey yüz yüze gerçekleşmediğinden ötürü kişi daha fazla cesaret bulabiliyor. Tüm bunların sonucu olarak birçok kadın yemek yemek için kullandığı bir servis yüzünden tacize uğruyor ve bu durumu sosyal medyada paylaşıp Yemeksepeti'nin bir çözüm üretmesini istiyor.

Yemeksepeti bu konu üzerinde çalışıyor mu bilmiyorum ama benim aklıma oldukça basit bir çözüm geldi. Yemeksepeti'nin yapması gereken tek şey restoranlar için mobil uygulama tasarlamak. Kuryenin telefonuna yüklenecek olan bu uygulama sayesinde kuryenin eline ne kağıda yazılmış bir adres ne de bir telefon numarası verilecek. Uygulamada adres gözükecek ancak harita üzerinden yol tarifi şeklinde. Yani açık adres olmayacak. Bununla birlikte kişinin tam adı yerine adı ve soyadının baş harfi yer alacak. (Facebook'tan bulunmasını önlemek amacıyla) Kurye olur da aramak isterse bu isim aracılığıyla aramasını uygulama üzerinden gerçekleştirecek. (telefon numarasını görmeden) Sipariş işlemi tamamlandıktan sonra kurye bir daha o kişiyi arayamayacak ya da harita üzerinden adres bilgisini görüntüleyemeyecek. Ayrıca Yemeksepeti eğer sipariş esnasında bir arama gerçekleştirilirse bunun kaydını da tutabilecek. Hem bu sayede hizmetlerini daha iyi getirebilecek hem de ne konuşulduğunu dinleyip ileride bir sorun çıkarsa bu konuşmayı delil olarak kullanabilecek.

Hazır GPS özelliğini koymuşken anlık takip özelliğini de koymamak olmaz sanırım. Bu sayede sipariş veren kişiler kuryenin an ve an nerede olduğunu harita üzerinden takip edebilir. Sürekli "siparişim nerede kaldı?" diye çağrı merkezi meşgul edilmez ve çağrı merkezinin üzerinden de büyük bir yük kalkar. 1 saat sonra haritadan bakıp kuryenin hala yola çıkmadığını görürse yarım saat daha beklemek yerine kullanıcılar siparişi kendileri iptal eder ve başka yerden sipariş eder.

Açıkçası ben bu uygulamanın Yemeksepeti aracılığıyla yapılan taciz olaylarının önüne geçeceğini düşünüyorum. Yemeksepeti böyle bir şey yapar mı bilmiyorum ama tacizcilerin kadınlara attığı korkutucu mesajları gördükçe umarım en kısa sürede yapar diye düşünüyorum.
