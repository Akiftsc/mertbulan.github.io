---
title: Sen o fotoğrafları 12 MP çekiyorsun ama…
---

Akıllı telefonların kameralarının kalitesi gün geçtikte profesyonel fotoğraf makinelerini yaklaşıyor. Peki size bunun pek de bir öneminin olmadığını söylesem?

Herhalde bir akıllı telefon satın alıyorken bakılan ilk özelliklerden bir tanesi de fotoğraf çekme kalitesi. Şüphesiz ki piyasadaki tüm akıllı telefonlar artık minimum 8 MP çözünürlüğünde fotoğraf çekebiliyor. Markaların amiral gemisi dediğimiz akıllı telefonlar ise 12MP civarında geziniyor. Özellikle iPhone'u ele alacak olursak, kendisi için dünyanın en çok kullanılan fotoğraf makinesi diyebiliyoruz. Kendisiyle gerçekten profesyonel fotoğraf makinelerini aratmayacak kalitede çekim yapabiliyorsunuz.

Fotoğrafları müthiş kalitede çekiyoruz, buraya kadar her şey güzel. Ancak iş fotoğrafların paylaşımı konusuna gelindiğinde orada çok tatsız bir durum ortaya çıkıyor. Çekilen bu fotoğraflar ağırlıklı olarak Facebook ya da Instagram'da paylaşılıyor. İşin kötü yanı ise Facebook, müthiş kaliteyle çektiğiniz fotoğrafınızı %80 oranında sıkıştırıyor. Haliyle sizin o müthiş fotoğrafınızın sıradan bir fotoğraftan pek de bir farkı kalmıyor. Çünkü bu sıkıştırma işlemi sırasında görüntü kalitesinden ödün veriliyor. (
[şurada](http://www.freedigitalphotos.net/blog/wp-content/uploads/2014/01/comparison.jpg) örneğini görebilirsiniz)

Facebook bu sıkıştırmayı yapıyor, çünkü günde on binlerce fotoğraf paylaşıldığından bu fotoğrafları depolamak için yeterli depolama alanına ihtiyacı oluyor hem de ağırlıklı olarak çoğu kişinin internet bağlantısı düşük olduğundan sizin bu fotoğrafları daha çabuk görüntüleyebilmenizi amaçlıyor. Ama bugüne dönecek olursak, 1080p videoların hatta 4K çözünürlükte videoların YouTube'da izlendiğini düşünürsek artık fotoğrafları da orijinal kalitede görüntüleyebiliriz diye düşünüyorum. Bunun yanında Google ve Apple gibi bir çok firmanın terabyte'larca depolama alanını ayda 5-10$'a sattığını da hesaba katarsak aslında Facebook'un böyle bir sıkıştırma yapmasına pek de gerek kalmadığını söyleyebiliriz. (Tabii download hızının yanında upload hızının da burada önemli bir faktör olduğunu söylemekte var.)

Aslında bu alanda Flickr ön plana çıkıyor ancak fotoğraf paylaşımı konusunda Flickr, Facebook ve Instagram kadar popüler olmadığından dolayı insanlar Flickr'ı tercih etmiyor. Belki Flickr bu konuya biraz daha odaklanarak kaliteli fotoğraf paylaşımı konusunda popüler bir mecra haline gelebilir. Belki de ilerleyen dönemlerde Facebook, Instagram HD gibi sadece yüksek kalitede fotoğrafların paylaşıldığı bir servis duyurabilir. Bekleyip göreceğiz. Fakat o zamana kadar şuanda Facebook ve Instagram'da paylaşmak üzere çektiğimiz fotoğrafların kalitesinin aslında çok da öneminin olmadığını söyleyebiliriz. Yani arkadaşlarınızla benimkisinin megapikseli daha yüksek yarışına girmenizin bir anlamı yok.