---
title: 'Bu kitabı okuyun: Steve Jobs Olmak'
---

Steve Jobs'ı gerçekten tanımak istiyorsanız, ihtiyacınız olan tek şey bu kitap.

Apple'ı ilk duyduğumdan beri Steve Jobs hakkında yazılan neredeyse her şeyi okurum. Buna kitaplar da dahil. Nasıl Steve Jobs Olunur?, iWoz, Dev Bir Markanın Yaratıcısının İnanılmaz Hikayesi, Steve Jobs ve Zen ve Walter Isaacson'ın yazmış olduğu Steve Jobs biyografisi bunlardan sonuncusu. Steve Jobs hakkında yazılmış tabii ki daha birçok kitap var. Ancak ben bu zamana kadar bunların yeterli olduğunu düşünüyordum. Ta ki Apple yöneticilerinin ve Steve Jobs'ın ailesinin de onayladığı bir kitap olan Steve Jobs Olmak piyasaya çıkana kadar.

Kitabı okumaya başladıktan sonra bu zamana kadar Steve Jobs hakkında öğrenmediğim birçok şeyi öğrendim. En çok da uyguladığı stratejilerdense gerçekte nasıl bir insan olduğu konusunda. Çoğu kişi Steve Jobs'ı çok yanlış tanıyor. Yapmış olduğu ve toplum tarafından hoş karşılanmayan bazı davranışları olmuştu zamanında. Ama bu onun özünde kötü bir insan olduğunu anlamına gelmiyor. Aslında bu hoş karşılanmayan davranışların birçoğunun nedeni Steve Jobs'ın tam olarak işine odaklanmasından kaynaklanıyor. Onun için önemli olan tek şey işi ve işini bozan birileri olursa onun canına okuyor. Dünyanın en mükemmel ürünlerini yaratıyorsanız bunu göze almanız gerek. Steve, iş hayatında böyleyken aile ve arkadaşlarıyla ilişkisi inanılmaz derecede iyi. Bunu yıllardır kendisiyle çalışmış, hatta rekabet etmiş kişilerden yıllar sonra bile duyabiliyorsunuz. Hala onu onu çok seviyorlar.

Steve'in nasıl bir insan olduğunun yanında kitapta bazı durumlarda ne kadar çaresiz kaldığını da görebiliyorsunuz. Bununla birlikte gençliğindeki toyluğun, olgun ve gerçekten profesyonel bir lidere dönüşümüne de şahit oluyorsunuz. Toyluktan ustalığa geçiş dönemi ise tam olarak evlenmesine ve Pixar'ı kurmasına denk geldiğini görüyor ve aslında Steve'in Pixar'ın en önemli isimlerinden ikisi olan Ed Catmull ve John Lasseter'dan birçok şey öğrendiğini görüyorsunuz. (Bu nedenle Steve'in stratejilerini anlamak için Ed Catmull'un yazdığı Creativity, Inc. kitabını da okumakta yarar var. Umarım o da en kısa sürede Türkçe'ye çevrilir.)

Kitap hakkında daha fazla detaya girmek istemiyorum. Gerçekten Apple gibi bir şirketin nasıl kurulduğunu, iflastan nasıl döndüğünü görmek istiyor ve Steve Jobs'ı tüm yanlarıyla tanımak istiyorsanız size şiddetle bu kitabı okumanızı tavsiye ediyorum. Walter Isaacson'ın yazdığı kitaba oranla bazı gereksiz ayrıntılardan bu kitapta kaçınılmış. Bu arada kitabın son sayfalarına doğru göz yaşlarımı tutamayıp dakikalarca ağladığımı da söylemeden geçmeyeyim. Bu zamana kadar kendisi hakkında okuduğum hiçbir kitap, izlediğim hiçbir film ya da belgesel beni bu kadar duygulandırmamıştı. İşte o zaman bu kitabın Steve'i anlamak için ne kadar doğru bir kitap olduğunu anladım.
