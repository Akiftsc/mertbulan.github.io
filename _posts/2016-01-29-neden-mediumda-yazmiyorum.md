---
title: Neden Medium’da yazmıyorum?
---

O müthiş arayüzü ve popülerliğine rağmen yazılarımı Medium’da yazmıyorum. Peki ama neden?

Medium ilk çıktığı zaman arayüzüyle beni baya kendisine çekmişti. Bir süre orada yazdım ancak kendi alan adımı kullanamadığım için biraz rahatsız olmuştum. (şuanda bu özellik geldi) Bununla birlikte arayüzünde istediğim kişiselleştirmeleri yapamıyor olmak da beni biraz Medium’dan soğuttu ve kendi WordPress blogumu kurdum.

Bugün düşününce almış olduğum bu kararın ne kadar yerinde olduğunu görüyorum. Medium, popülerliğini iyice arttırdı ancak kontrol yine kendisinde. Uzun süre yazacağım yazıları geleceği belli olmayan bir siteye emanet etmek istemiyorum. Mümkünse yazdığım yazıların 10 yıllarca internette kalmasını ve olabildiğince herkese faydası olmasını istiyorum. Ancak Medium dediğimiz yer para kazanmak zorunda olan ticari bir şirket. Muhtemelen de ilerleyen zamanlarda benim yazdığım içeriklerden  para kazanacak. Tabii sadece benim değil herkesin yazdığı içerikten para kazanacak. Aksi takdirde yaptığı iş sürdürülebilir olmaz.

Medium’un ticari kaygılarının yanında sansürlenme olasılığı da var. Daha önce Blogger’ın başına gelenler Medium’un da başına gelebilir. Benimle ilgisi olmayan bir tane rahatsız edici bir içerik yüzünden mahkeme kararıyla Medium’a erişim engellenebilir. Böylece benim hiçbir suçum yokken kullanıcılar yazılarıma erişemez. Bu da Medium kullanmamamın bir diğer nedeni.

Medium kullanmıyor olmamın üçüncü nedeni ise internetin kendi kültürüyle ilgili. İnternet milyonlarca sitenin barındığı bir yer. Medium, Blogger, Tumblr, Facebook gibi sitelerin amacı tüm içerikleri kendi bünyesinde barındırmak. Bana göre bu internet dediğimiz şeyin kültürüyle çelişiyor.  Örneğin Facebook hem yazılar, hem videolar, hem fotoğraflar, hem oyunlar aklınıza gelebilecek her şey kendi bünyesinde olsun istiyor. Bunu da kısmen başarıyor. Çoğu kişi için internet = Facebook oluyor. İnsanlar Facebook dışına başka bir internet sitesi bilmiyor. Bana göre her içerik mümkünse kendi sayfasında olmalı ki içerikler kimsenin tekelinde olmasın. (örneğin videoları barındırmak masraflı olduğundan YouTube şimdilik kabul edilebilir) İnternet dediğimiz şey bize bu özgürlüğü veriyor. Dileyen herkes çok cüzi miktarlarda kendi sayfasını oluşturabiliyor. Parasını ödediğiniz ve internet var olduğu sürece sayfanız da var oluyor. Ancak siz içeriğinizi bu sitelerden birine yazarsanız, içeriğinizin kullanım hakları da bu sitelerin olur. Benim yazdığım bir yazıdan başka birinin kullanım hakkı elde etmesi tabii ki beni rahatsız eder. Üstelik benim yazdığım yazıdan bir de gelir elde etmesi beni daha çok rahatsız eder.

Bir diğer konu ise yazıların yedeklenmesiyle ilgili. İleride Medium’da bir sorun çıksa ve yazılarım kaybolsa eminim Medium beni muhattap bile almayacaktır. Medium’da yazılarınızı zip dosyası olarak indirebiliyorsunuz ancak bunu manuel olarak yapmanız gerekiyor. Ben Medium yerine kendi sunucumda yazılarımı yazdığımdan dolayı haftalık olarak ve geriye dönük 1 aylık yedeği saklayacak şekilde sunucunun yedeğini alabiliyorum. Buna ek olarak günlük veritabanın ve dosyaların yedeğini Dropbox, Google Drive ya da mail aracılığıyla UpdraftPlus eklentisiyle saklayabiliyorum. Dolayısıyla yazılarımın kaybolmasının imkanı yok.

Sonuç olarak Medium’da yazmam için hiçbir neden yok. Sırf şu sıralar popüler diye yukarıda saydığım nedenleri görmezden gelip Medium’da yazmak bana oldukça mantıksız görünüyor.