---
title: Migros Sanal Market ile market alışverişi deneyimi
---

Türkiye'nin en büyük süpermarketlerinden biri olan Migros'un internetten hizmet veren Sanal Market'inde yaşadığım deneyim.

Daha önce 
[Kipa Kapımda ile internetten market alışverişi deneyimi](/2015/09/19/kipa-kapimda-ile-internetten-market-alisverisi-deneyimi/)mi yazmıştım. Çok tercih edilmedi mi bilmiyorum ama Kipa sunmuş olduğu bu Kapımda hizmetini artık vermiyor. Ben de normal market alışverişini sevmediğimden, çevremde ürün çeşitliliği çok olan bir market olmadığından hemen alternatif arayışına girdim ve Migros Sanal Market'i buldum.

Öncelikle biraz da bu işlerden anlayan biri olarak şunu söyleyeyim ki Migros Sanal Market hayatımda gördüğüm en dandik arayüze ve kullanıcı deneyimine sahip e-ticaret sitesi. Kullanımı o kadar zor ki burada anlatmaya başlasam binlerce kelime yazmam gerekir. Umarım en kısa sürede tekrar elden geçirirler. Bunun dışında gördüğüm en büyük eksiklik ürünler hakkında detaylı açıklamaların yer almaması. Onun yerine daha çok arama motorları için yazı ağırlıklı ürünle ilgili gereksiz bilgiler yer alıyor. Halbuki ürünün besin değerleri vs. tarzında detaylı bilgiler görmeyi beklerdim.

Bu kötü arayüzde bir şekilde siparişlerimi sepete atıp alışverişimi tamamladım. Migros genelde ürün çeşitliliği çok olan bir market ancak Sanal Market'inde sabah kahvaltısında tercih ettiğim Tariş marka zeytin ve Altınkılıç'ın keçi peynirini göremedim. Bu tarz sanal marketlerin avantajı aslında tek bir merkeze sahip olmalarından ürün çeşitliliğinin fiziksel mağazalara oranla olabildiğince fazla olması. Çünkü ürünleri müşterilere sergilemek için fiziksel alana ihtiyacınız yok. Sınırsız sanal alana sahipsiniz. Ancak görüyorum ki Migros bu avantajı kullanamamış.

Sanal Market'in hoşuma giden bir özelliği çok fazla kampanya sunması. Bu sayede bazı şeyleri gerçekten çok uygun fiyata alabiliyorsunuz. Bununla birlikte ödeme yaparken örneğin Maximum kart kullanıyorsanız biriken Maxipuan'ınızı kullanabiliyorsunuz. Daha önce herhangi bir e-ticaret sitesinde böyle bir özelliğe rastlamamıştım. Ayırca Hopi ile anlaşmalı olması da güzel bir avantaj. (bu arada Hopi uygulamasının hayatımda gördüğüm en ağır çalışan uygulama olduğunu söylemeden edemeyeceğim) Alışveriş yaparken hem Hopi'deki paracıklarınızı, hem kartınızdaki Maxipuan'ı birlikte kullanabiliyorsunuz.

Sanal Market'ten alışverişimi tamamladıktan sonra fark ettim ki adres bilgilerimde bina numarasını yazmayı unutmuşum. Neyse ki bunu hemen düzenleyebileceğimi gördüm ve bina numarasını ekledim. Ancak siparişim evime gelmeden önce siparişi getiren görevlinin beni arayıp bina numarasını sorması ve eve geldiğinde adres bilgilerimde bina numarasının yazmadığını söyleyip elindeki kağıtla da bunu teyit etmesi beni hayal kırıklığına uğrattı.

Tüm yorumlarımdan sonra Migros Sanal Market'ten ilk siparişimde memnun kaldığımı söyleyebilirim. Muhtemelen her zamanki gibi haftada bir kere sipariş vereceğim ve yaşadığım önemli deneyimleri bu yazıyı güncelleyerek paylaşacağım. Bu arada 
[bu adresten](http://onerkazan.sanalmarket.com.tr/MERTB6) üye olursanız ilk alışverişinizde kullanacağınız 15 TL indirime sahip olabilirsiniz.
