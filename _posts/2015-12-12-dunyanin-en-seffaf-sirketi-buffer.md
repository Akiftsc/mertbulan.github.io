---
title: 'Dünyanın en şeffaf şirketi: Buffer'
---


Bir şirket düşünün ki tüm bilgilerine erişebiliyorsunuz. Yanlış duymadınız.

Buffer, markalar için bir sosyal medya yönetim uygulaması. Buraya kadar ilgimi çeken bir şey yok. Buffer'ı benim için özel kılan şey ise tamamen şeffaf olması. Aklınıza gelebilecek her konuda şirket tamamen şeffaf. Mesela Buffer'a ücret ödediğinizde bu ücretin nereye gittiğini 
[görebiliyorsunuz.](https://open.buffer.com/transparent-pricing-buffer/) Hazırladıkları tabloya göre verdiğiniz 10$ karşılığında aldığınız hizmet sonucunda bu 10$'ın ne kadarının maaşa, ne kadarının masraflara, ne kadarın kâr olarak yazıldığını görebiliyorsunuz. Bu durum sizi şaşırtmadıysa başka bir örnek vereyim: Buffer'da çalışan kişilerin ne kadar maaş aldığını da 
[görebiliyorsunuz](https://open.buffer.com/introducing-open-salaries-at-buffer-including-our-transparent-formula-and-all-individual-salaries/). İş türü x seviye x deneyim + lokasyon şeklinde hazırlanmış maaş formülüne göre şirkette kim ne kadar maaş alıyor her şey bir Excel tablosunda kayıtlı ve herkese açık bir şekilde duruyor. Bazı çalışanlara +10 bin $ ya da hisse seçeneği sunuluyor. Kimin hangi seçeneği seçtiğini, hisseyi seçenlerin ne kadar hissesi var onu bile görebiliyorsunuz. Belki bu da sizi şaşırtmamış olabilir. Buffer, sadece giderlerini değil gelirlerini de herkesle 
[paylaşıyor.](https://buffer.baremetrics.com) Hem de anlık olarak. Şuan şu dakika Buffer'ın ne kadar gelir elde ettiğini, geçen yıla oranla gelirini ne kadar arttırdığını, kullanıcı başına kazandığı ücreti, ne kadar geri iade olduğunu yani aklınıza gelebilecek her türlü bilgiyi takip edebiliyorsunuz.

Buffer sadece parayla ilgili konularda değil aklınıza gelebilecek her konuda şeffaf davranıyor. Örneğin; siz pazarlama ekibindeyseniz mühendisler arasında geçen mailleşmeleri 
[görebiliyorsunuz.](https://open.buffer.com/buffer-transparent-email/) Buna ek olarak ekipteki kişilerin hangi kitapları okuduğundan tutunda aldıkları yatırım sonrasında imzaladıkları sözleşmeye kadar hemen hemen her şey açık bir şekilde paylaşılıyor. Buffer herkes bu bilgilere kolayca ulaşabilsin diye tüm bilgilerin paylaşıldığı 
[bir sayfa](https://buffer.com/transparency) da hazırlamış.

Daha önce başka bir şirket bu kadar şeffaf davrandı mı bilmiyorum ama benim gözümde bu konuda şuan liderliği Buffer almış durumda. Halka açık şirketlerin ne kadar gelir elde ettiğini görebiliyorsunuz ama detaylı olarak bu gelirin kaynaklarını inceleyemiyorsunuz. Maaş konusu ise çoğu şirkette sadece 2-3 kişinin   bildiği bir bilgi olduğundan herkes birbirinden Coca Cola'nın formülüymüş gibi sır gibi saklıyor. Buffer'ın bu şeffaflığı beni şirkete hayran bırakmadı değil. Dilerim ki tüm şirketler bu kadar şeffaf olmayı başarabilir.
