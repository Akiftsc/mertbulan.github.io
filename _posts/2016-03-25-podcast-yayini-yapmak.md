---
title: Podcast yayını yapmak
---

Üç hafta önce başladığım podcast yayınıma son verdim. Bu süre içerisinde edindiğim tecrübeleri paylaşmak istiyorum.

Bundan yaklaşık bir ay önce podcast yayını yapmaya karar verdim. Apple ve teknoloji haberlerinden bahsederim diye düşünüyordum. Bir podcast yayınının en önemli donanımlarından biri olan mikrofonu hemen sipariş ettim ve gelir gelmez de ilk bölümü kaydetmeye başladım. O zamandan bu zamana (sadece 2 bölüm kaydettim) geçen süre zarfından podcast yayınının hayal ettiğim gibi olmadığını gördüm. Bu yazıda podcast yayını yapmaya nasıl başlanır ve dikkat edilmesi gereken konular neler onlara değineceğim. Bu konulara ben yeteri kadar dikkat etmediğim için podcast yayınım istediğim gibi olmadı ve yayına son verdim. O yüzden podcast yayını yapmak isteyenler için bu yazının yararlı olacağını düşünüyorum.

Öncelikle podcast yayını için en önemli şeylerden bir tanesi ses kalitesi. Bu yüzden podcast yayını yapmayı düşünüyorsanız sıradan mikrofonlar yerine biraz daha profesyonel mikrofon tercih etmelisiniz. Ben bu tercihimi, internette podcast yayınına başlayacaklar için sıkça tavsiye edilen 
[Audio-Techine ATR2100](http://www.amazon.com/Audio-Technica-ATR2100-USB-Cardioid-Dynamic-Microphone/dp/B004QJOZS4) mikronundan yana yaptım.

Mikrofonun ardından ihtiyacınız olan bir diğer şey ise podcast yayınınızı nerede barındıracağınız konusu. Podcast yayını için RSS destekleyen bir sistem gerekiyor, bu yüzden ben Wordpress'i tercih ettim. 
[Seriously Simple Podcasting](https://www.seriouslysimplepodcasting.com) isimli eklenti aracılığıyla podcast yayını için gerekli olan ayarları yaptım. Bu ayarlar podcast'in adı, sitenizin hangi adresinde barınacağı, RSS adresi, kapak görseli, açıklaması vs. Eklentiyi kullanması gerçekten çok kolay. Bunun yanında bu eklentiyi geliştiren kişinin geliştirmiş olduğu ufak bir istatistik 
[eklentisi](https://wordpress.org/plugins/seriously-simple-stats/) de var. Bu eklenti aracılığıyla da podcast yayınınızın ne kadar dinlendiğini görebiliyorsunuz. Ancak eklenti ne kadar doğru çalışıyor bilmiyorum. Çünkü benim yaptığım yayınlarda 600-700 dinleme gibi uçuk rakamlar gördüm. Yeni bir podcast için pek de doğru olacağını düşündüğüm rakamlar değil. Bahsettiğim bu eklenti dışında başka alternatifler de olabilir ama bana en basiti bu geldiği için bunu tercih ettim. Siz başkalarına da göz atabilirsiniz.

Gerekli tüm ayarları yaptıktan sonra podcast yayınınızı iTunes'a 
[şu adresten](http://podcastsconnect.apple.com) gönderebilirsiniz. 24 saat içerisinde bir sorun olmazsa yayınınız onaylanır ve iTunes Store'da yer alır. Gerçekten büyük bir dinleyici kitlesi iTunes üzerinden dinliyor sizi. En azından benim gördüğüm rakamlar o şekildeydi. Gerçi rakamların da ne kadar doğru olduğu muamma.

Benim podcast yayınını bırakmamdaki nedenlere gelecek olursak, bunlardan ilk podcast konusuydu. Kendime tam olarak spesifik bir konu bulamadan direk podcast yayının yapmaya kalkıştım. Dolayısıyla podcast yayını yapayım ama ne anlatayım gibisinden düşünceler sürekli rahatsız etti beni. Ben eğer yapmam gereken bir şey olursa onu yapmadan rahatlayamayan biriyim. Haliyle yeni bir podcat kaydı bittikten sonra hemen bir sonraki yayında ne olsun onu düşünmeye başlıyorum ve bu konu tüm hafta aklımdan çıkmıyor. Sürekli bahsedecek bir konu bulmak da gerçekten çok zor.

Benim yaptığım ikinci bir hata ise bu işe tek kişi olarak başlamam. İki kişi olunca podcast yayını, iki kişinin muhabbetine kulak misafiri olmak gibi oluyor ama tek kişi yapınca pek de dinlenesi bir yayın olmadığı sonucuna vardım. Kendim dinlemek istemeyeceğim bir yayını başkasının dinlemesini istemem. Bu yüzden eğer bir podcast yayını yapacaksanız kendine bir partner bulmayı kesinlikle ihmal etmeyin.

Yaşadığım bir diğer zorluk podcast yayınının kaydı ile ilgili. Teknik olarak bir zorluk değil, Garageband uygulaması ile çok kolay bir şekilde podcast kaydı yapabiliyorum. Asıl sorun çevre ile ilgili. Ülkenin ekonomisi inşaat ile döndüğünden evimin çevresi sürekli yeni bina inşaatlarıyla doluyor. Sürekli bir yerleri delme sesleri geliyor, bir inşaat bitiyor bir başkası başlıyor. Buna ek olarak bir de evimin hemen yanında ilkokul olunca teneffüs zilinin sesinden gündüz podcast kaydı yapmak imkansız oluyor. Çünkü tüm bunları birleştirince inanılmaz şekilde arkaplan sesi oluyor. Sürekli tekrar eden bir arkaplan sesi olsa bunu Audacity gibi uygulamalarla temizlemek mümkün ama düzensiz ve değişik seviyelerde arkaplan sesi olunca bunu temizlemek pek mümkün olmuyor. Dolayısıyla ben podcast kayıtlarını gece yapıyordum. Günün yorgunluğundan dolayı sesim pek enerjik olmuyordu. Bir an önce kaydı yapayım da yatayım diyordum. Bu yüzden eğer siz podcast yayını yapmak istiyorsanız öncelikle kaydı nerede yapmak istediğinizi de düşünmeyi ihmal etmeyin.

Son olarak yaşadığım bir diğer zorluk ise podcast yayınının düzenlemesi. Kaydı tek başıma yaptığımdan haliyle mükemmel olması için çok çaba sarfediyorum. Bazen baştan kayıt yapıyorum. Hatta ilk bölümü 4-5 sefer kaydettim, ikinci bölümü de bir o kadar kaydetmişimdir. İlk bölümde acemi hatası olarak konuşacaklarımı yazmıştım, bu nedenle çok monoton bir ses kaydı oldu. İkinci bölümde ise öyle bir şey yapmadım ama bu sefer de kayıt "ıııı" seslerinden geçilmez oldu. Haliyle bu sesleri temizlemek, yanlış söylediğim şeyleri kesmek vs. gibi işlemler de oldukça zamanımı alıyordu. 20 dakikalık podcast içinde belki 2-3 saat harcıyordum. Önceki paragraflarda dediğim gibi bir partnerim olsa ve yayın sohbet havasında olsa muhtemelen bu tarz kesme ve tekrar kaydetme gibi işlemler olmazdı diye düşünüyorum. Direk kaydedip yayınlardık. Tek kişi yapınca bu tarz sorunlar ortaya çıkıyor ister istemez.

Sonuç olarak podcast kaydı yapma konusunda hala hevesim var, hemen pes etmedim. Ama öncelikle her hafta konuşacak özgün bir konu, bu konuyu konuşacak bir partner ve gürültüsüz bir ortam bulmam gerekiyor. Tabii işin içine partner girince ya aynı yerde olmamız gerekecek ya da internet bağlantılarımızın çok iyi olması gerekecek ki ses kalitesinde kayıp olmasın. Kısacası görüldüğü gibi podcast yayını yapmak oldukça zor iş. Benim gibi yaptığınız işin olabildiğince mükemmel olmasını istiyorsanız yukarıda saydığım konulara dikkat etmeniz gerekiyor. Şimdilik ben bu konularda istediğim başarıyı gösteremedim umarım siz gösterirsiniz.