---
title: Televizyon reklamları ne kadar satış yaptırıyor?
---


"İyi reklam sattırır" diyor David Ogilvy peki gerçekten televizyon reklamları satışa bir katkı sağlıyor mu?

Reklam Dünyasının Kralı: David Ogilvy kitabını okuduktan sonra reklamcılık sektörüyle ilgili net olarak anladığım tek bir şey var: "İyi reklam sattırır." Yani eğer bir reklam çalışması yaptırıyorsunuz buradaki temel amaç reklamını yaptığınız ürünün satışlarının artmasıdır. Bunda herhalde herkes hemfikirdir diye düşünüyorum.

David Ogilvy'ın zamanında daha çok gazete reklamları ve yavaş yavaş da televizyon reklamları popülerdi. Günümüzde ise ağırlıklı olarak televizyon ve ardından internet reklamları geliyor. Eski zamanlarda reklam yapacak çok fazla mecra olmadığından o reklamın ne kadar etki yarattığını ölçmek kolaydı. Bir marka gazeteye reklam veriyor, daha sonra satışlarının arttığını görüyor. Bu da demek oluyor ki satışların artmasında reklamların katkısı var. Ancak günümüzde internet dışındaki reklamların satışa (ya da marka değerine) ne kadar etkisi olduğunu ölçmenin mümkün olacağına inanmıyorum.

Günümüzde neredeyse heryerde reklam görüyoruz. Haliyle bu reklamların sadece birkaç tanesi akılda kalıyor. (Bununla ilgili bir çalışma vardı bulursam ekleyeceğim) Dolayısıyla reklamın markaya pek de bir katkısı olmuyor. Diğer yandan televizyon reklamları ise bana göre tam bir muamma. Öncelikle reklamı kaç kişinin izlediğini bilmiyorsunuz, hedefleme yapamıyorsunuz ve reklamın geri dönüşünü hesaplayamıyorsunuz. Eskiden gazeteye reklam verildiğinde satışlar arttığında bunun nedenin verilen reklam olduğunu söyleyebilirdiniz ancak günümüzde internetin de etkisiyle televizyon reklamının satışa ne kadar etkisi olduğunu ölçmek mümkün değil. Çünkü markalar aynı anda birden fazla reklam çalışması yapabiliyor ve bununla birlikte başka insanlar da o markanın reklamını yapabiliyor. Örneğin; televizyon reklamı verdiğiniz zaman, eğer bir e-ticaret sitesiyseniz sitenize gelen ziyaretçi yüksek ihtimal direk gelecektir ya da Google'da ismini aratıp ilk sonuca tıklayarak. Bu durumda o kişinin televizyon reklamını izleyip mi geldiğini yoksa arkadaşından duyup da mı geldiğini asla öğrenemezsiniz. Benzer şekilde ya siz reklam verdiğiniz günden bir gün önce popüler bir blog yazarı sizin ürününüzden bahsettiyse. Bu durumda marketten sizin perakende ürününüzü alan kişilerin nereden geldiğini bilemeyeceğinizden reklamın etkisini de ölçemeyeceksiniz.

Durumu biraz netleştirecek olursam; televizyon reklamı vererek tam olarak kaç kişiye ulaştığınızı ve geri dönüşün ne kadar olduğunu bilmeyerek çok yüksek ücretler harcıyorsunuz. Diğer yandan internet reklamcılığında verdiğiniz reklam konusunda her detaya ulaşabiliyorsunuz. Ortada net bir veri olmadığından televizyona verilen reklamın başarısının ne kadar olduğu da ortaya çıkamıyor. Çünkü artık çok fazla değişken var. Reklamcılık sektörüne baktığınızda sürekli ödüller dağıtıldığını görürsünüz, bu ödüller verilirken reklamın ne kadar satış yaptırdığına ya da marka değeri yarattığına bakılmıyor. Bu durumda bu ödülün ne anlamı var? Okuduğum kitapta da benzer birçok senaryo yer alıyordu. Onlarca ödül alan reklamın sahibi şirket birkaç ay sonra satış olmadığından dolayı kepenkleri indiriyor. Bu durumda reklam ajansı biz x kadar ödül aldık dese ne yarar ki? Yapılan reklam satış yaptırmamış.

İnternet reklamcılığının geleneksel reklamcılığı geçeceği zaten konuşuluyor. Bunun nedenlerinden biri de geleneksel reklamlardaki geri dönüşümü ölçememek. Peki buna rağmen neden hala televizyon reklamları konuşuluyor? Neden hala markalar televizyona reklam veriyor? Neden hala reklam ajansları satışları ne kadar arttırdıklarıyla değil de aldıkları ödüllerle övünüyorlar?
