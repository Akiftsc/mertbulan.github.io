---
title: 'Bu kitabı okuyun: Google Nasıl Yönetiliyor?'
---

Dünyanın en harika şirketlerinden birinde işler nasıl yürüyor merak ediyorsanız bu kitap tam size göre.

"How Google Works?" ya da Türkçe karşılığıyla "Google Nasıl Çalışıyor?" kitabı Timaş Yayınları tarafından "Google Nasıl Yönetiliyor?" başlığıyla Türkçe'ye kazandırılmış. Başlangıçta kitabın adının birebir çevrilmemiş olması hoşuma gitmemiş olsa da Google denilince akla arama motorunun geldiğini dolayısıyla birebir Türkçe karşılığı şeklinde olan başlığa bakıldığında şirket olan Google'ın değil de arama motoru olan Google'un nasıl çalıştığı yani arama motorunun arkaplanı anlatıldığı anlaşılabilir diye bu şekilde çevirilmiş olabileceğini düşünerek hoşnutsuzluğumu kendi kendime giderdim diyebilirim. Bunun dışında kitap oldukça iyi bir şekilde çevrilmiş ve çevirmenin notlarıyla zaman zaman yabancı kaldığımız konulara dipnotlarla açıklamalar getirilmiş, bu da oldukça hoşuma gitti.

Kitap bir şirket olarak Google'ın nasıl yönetildiğini birkaç başlık altında ele alıyor. Giriş kısmında Google'ın kurucuları Larry Page ve Sergey Brin'in ders alınacak tecrübelerine ve "Üretken Akıl" kavramına yer verilmiş. Kültür kısmında ise Google'ın kuruluşundan bugüne gelişen kültürüne örneklerle değinilmiş. Kararlar kısmında karar verme aşamasında bence-sence yerine teknik bilginin ne kadar önemli olduğu konusu vurgulanmış ve yine örnek olaylarla açıklanmış. Yetenek kısmında bir şirkette işe alım sürecinin aslında ne kadar çok önemli olduğuna, işe alım sürecinde Google'ın ne kadar titiz davrandığa ve bu süreçte nelere dikkat ettiğine değinilmiş. Eğer birgün Google'da çalışmayı düşünüyorsanız bu kısımda gerçekten işinize yarayacak bilgilere ulaşabilirsiniz. Kararlar kısmında Google'ın sıradan şirketler gibi olmadığı karar aşamasında önemli olanın mevki değil fikir olduğu bazen kurucuların fikirlerinin bile reddedildiği anlatılmış. İletişim kısmında şirket içerisindeki iletişimin ne kadar önemli olduğuna, neredeyse her şeyin herkesle paylaşıldığı şeffaf bir yapının çalışanların güvenini kazanmak için kilit bir rol oynadığına ve OKR denilen 3 aylık performans raporu hazırlamanın faydalarına değinilmiş. Son olarak İnovasyon kısmında ise inovasyon için gerekli olan şeyin öncelikli olarak teknik bilgi ve daha sonrasında da risk almanın önemi vurgulanmış. Sonuç kısmında ise başkaların düşünmediği şeyleri düşünün tavsiyesi verilerek kitap sonlandırılmış.

Kitap için, eğer Google gibi harika bir şirket kurmak istiyorsanız kesinlikle başvurmanız gereken ilk kaynak diyebilirim. Kitabı bitirdikten sonra Eric Schmidt'ten Google'ın kurucularına kadar herkesin zaman zaman yaptıkları yanlışları kabul etmesi, kendileri en üst düzey yönetici olmalarına rağmen her şeyi biz biliyoruz demek yerine birçok kişiden gerek doğrudan gerekse de dolaylı olarak fikir almış olmaları Google'a olan saygımı bir tık daha arttırdı diyebilirim. Kitapta sadece Google'ın değil, Apple'ın da nasıl işlediğine değinilmiş olması ve gerek Apple'dan gerekse de Steve Jobs'tan almış oldukları ilhamı açık açık yazmış olmaları oldukça hoşuma gitti.

Yakından takip ettiğim ve en beğendiğim şirketlerden biri olan Google'da işlerin nasıl yürüdüğünü uzun zamandır merak ediyordum. Bu kitabın bu konuda beni tatmin ettiğini söyleyebilirim. Siz de dünyanın en harika şirketlerinden biri olan Google'da işlerin nasıl yürüdüğünü merak ediyor, gelecekte kendi şirketinizi kurup onu Google gibi herkesin çalışmak isteyeceği bir yer haline getirmek istiyorsanız kesinlikle bu kitabı okumalısınız.
