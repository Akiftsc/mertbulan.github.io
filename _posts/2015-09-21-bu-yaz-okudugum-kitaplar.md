---
title: Bu yaz okuduğum kitaplar
---

Koca bir tatil dönemi geçti. Ben de bu tatil dönemini olabildiğince kitap okuyarak değerlendirmeye çalıştım.

"Bu yaz okuduğum kitaplar" diyorum ama tatilin Eylül'ün sonuna kadar sarkmasından dolayı Eylül ayını da bu sürece dahil ediyorum. Böyle bir yazı yazmamın nedeni ise; internette kitaplar hakkında çok fazla yorum bulunmaması ve çoğu kişinin okumaya değer kitap bulma konusunda sıkıntı yaşaması.

Tabii ki internette kitap hakkında yazıların yazıldığı birçok blog var ancak onları incelediğimde daha çok aşk temalı kitaplarla karşılaşıyorum. Ben bu tarz kitaplar okumadığımdan ve benim gibi bu tarz kitaplar okumayan kişiler olduğundan bu yazımın onlar için oldukça fayda sağlayacağını düşünüyorum.**Girişimcinin El Kitabı: Adım Adım Bir Şirket Kurmak**
Büyük bir hevesle aldığım kitaplardan bir tanesi Girişimcinin El Kitabı. Ancak tam olarak umduğum şeyi bulamadığımı söyleyebilirim. Eğer bir süreç insanıysanız, bir şeyleri deneyerek kendi başınıza keşfederek öğrenmeyi seviyorsanız bu kitap size göre değil. Bu kitapta bence daha çok girişim kurmaktan çok bir şirket kurmanın aşamaları anlatılmış. Açıkçası ben bu şekilde süreç halinde olan şeylere karşı biraz ön yargılıyım. Kitap diyor ki; girişim kurmak mı istiyorsun, tamam o zaman şu adımları gerçekleştirmelisin. Sıradan bir şirket kurmak istiyorsanız bu adımları uygulayarak başarılı bir şirket kurabilirsiniz. Ama insanların sorunlarını çözen bir girişim kurmayı düşünüyorsanız, muhtemelen bu kitapta anlatılan süreçler içerisinde kaybolur gidersiniz. Başarılı girişimlerin hiçbiri bu tarz bir süreci takip etmemiştir diye tahmin ediyorum. Onların odaklandığı tek şey insanların gerçekten sevebileceği bir ürün ortaya koymak. Geriye kalan her şey teferruat.


**Puanım: 2/5**


[alert type="warn"]Kitaplara verdiğim puan Goodreads'in puan sistemine dayanıyor:
5: İnanılmazdı
4: Gerçekten çok beğendim
3: Beğendim
2: İyiydi
1: Beğenmedim[/alert]

**Çılgın Dahiler : Arşimet’ten Günümüze Bilimlerin Çılgın Tarihi**
Birçok bilim adamının çılgın yönlerini anlatan bir kitap. Bazı ilginç bilgiler bulabilirsiniz. Eğer benim gibi Alan Turing, Albert Einstein ve Nikola Tesla hakkında daha önce bir şeyler okuduysanız kitabın bu bilim adamlarını ele aldığı kısım biraz sıkıcı gelebilir.


**Puanım: 3/5**


**100$'lık Başlangıç**
Kendisini Twitter'dan takip ettiğim 
[Ceyda Anıl'ın tavsiyesi](https://twitter.com/CeydaAnil/status/602804388084711424) üzerine aldığım bir kitap. Gerçekten Ceyda'nın dediği gibi kitabı beğendim. Eğer çok büyük bir şirket kurmak değil de kendi halinde ama farklı ufak bir iş kurmak istiyorsanız bu kitap tam size göre. Çok ufak ücretlerle kurulan ve insanların hoşuna gidebilecek birçok ufak işin kuruluş hikayesinin yer aldığı bu kitap sizi oldukça gaza getirebilir.


**Puanım: 4/5**


**Cahillikler Kitabı**
Günümüzde bilinen birçok şey aslında bilindiği gibi değilmiş. Ben bu kitaptan bunu öğrendim. Birçok farklı konuda belki de 100 kişiden 70'inin doğru diyebileceği şey aslında yanlışmış. Gerçekten ilginç bilgilerin de yer aldığı bu kitabı bir çırpıda okuyabilirsiniz.


**Puanım: 4/5**


**Puslu Kıtalar Atlası**

[Serdar Kuzuloğlu'nun tavsiyesi](https://instagram.com/p/0Kn0GtgEjz/) üzerine aldığım İhsan Oktay Anar'ın romanın resimli versiyonu olan bu kitap, bu zamana kadar okuduğum en farklı/ilginç romanlardan biriydi diyebilirim. Hem hikaye hem de çizim gerçekten çok iyiydi. Mekanlar, karakterler, içine serpiştirilen bilim kurgu her şeyiyle çok güzel. Kesinlikle okumanızı tavsiye ederim.


**Puanım: 4/5**


**Türklerin Tarihi: Orta Asya'nın Bozkırlarından Avrupa'nın Kapılarına**
İlber Ortaylı'nın yazmış olduğu bu kitap Türklerin Tarihi hakkında birçok bilgi içeriyor. Mesela Türk ya da Türkiye kelimesinin nereden geldiği, geçmişteki Türk devletleri gibi. Ancak anlatım bira sohbet havasında olduğundan okurken biraz sıkıldığımı söyleyebilirim.


**Puanım: 3/5**


**Fısıltıların Gücü**
Kapağından nefret ettiğim bu kitap ağızdan ağıza pazarlama konusunda birçok bilgi içeriyor. Ağızdan ağıza pazarlamanın diğer pazarlama çalışmalarına oranla neden daha etkili olduğu, nasıl ağızdan ağıza pazarlama yapılacağına dair bilgiler yer alıyor. Ancak bu konuda benim gibi daha önce farklı kaynaklardan bir şeyler okuduysanız kitap size çok fazla bir şey katmayabilir.


**Puanım: 3/5**


**Steve Jobs Gibi Düşünmek**
Bu kitabın yazarının daha önce "Sherlock Gibi Düşünmek" isimli kitabını okumuş ve beğenmemiştim. Bu kitabı almayı da düşünmüyordum ama Babam kendisine aldığından dolayı hazır elimdeyken okuyayım dedim. Steve Jobs hakkında yazılmış ve Türkçe'ye çevrilmiş birçok kitabı okumuş biri olarak maalesef kitabı çok fazla beğenmedim. Birçok bilindik konuya değiniyor. Eğer Steve Jobs ve kendisinin şirket yönetimi hakkında hiçbir bilgiye sahip değilseniz bu kitap size bir şeyler katabilir.


**Puanım: 2/5**


**Zihin Ve Beyin**
NTV Yayınları'nın Çizgi Bilim Serisi'ni ilk çıktığından beri çok merak ediyordum. İlk olarak Zihin ve Beyin kitabından başlayayım dedim. Kitap adından da anlaşılacağı üzere zihin ve beyin hakkında birçok bilimsel bilgi içeriyor. Özellikle beynin bazı kısımlarının hasar görmesi sonrası ne tarz rahatsızlıklarla karşılacağına uzun uzun değinilmiş. Kitapçık şeklinde küçük olması dışında beğenmediğim bir şey olmadı. Çizimler güzeldi.


**Puanım: 3/5**


**Felsefi Soruşturmalar**

[Barış Özcan'ın tavsiyesi](https://youtu.be/MdMDS31Mul4?t=4m52s) üzerine aldığım bu kitabı tek kelimeyle özetleyecek olsam kullanacağım bu kelime kesinlikle "ilginç" olurdu. Daha önce kullandığımız dil üzerine ne kadar düşündünüz bilmiyorum ama ben neredeyse hiç düşünmemiştim. Felsefi Soruşturmalar'ın yazarı Ludwig Wittgenstein bu konu üzerine baya bir düşünmüş. Kendisinin düşüncelerinin yer aldığı bu kitabı okuyunca eminim siz de benim gibi baya bir şaşıracaksınız. Düşüncelerin madde madde yazılmış olmasından dolayı, akıcı bir okuma sağlayabilirsiniz. Bunun dışında kitap sizi gerçekten dil üzerine düşünmeyi ve sorgulamayı teşvik ediyor. Hatta ufkunuzu iki katına çıkartıyor da diyebilirim. Yapay zekanın daha da önem kazanmasıyla birlikte dil felsefesinin de önem kazanacağını düşünüyorum.


**Puanım: 3/5**


**Bir Yogi'nin Otobiyografisi**
Steve Jobs'ın beğendiği kitaplardan biri olan Bir Yogi'nin Otobiyografisi adından da anlaşılacağı üzere yoga ve yogiler üzerine. Çok fazla metafizik olayları içerse de kitaptan Hindistan'a orada kabul görmüş ruhasal yaşama dair birçok bilgi öğrenebiliyorsunuz. Umudunu kaybetmek yerine karmaya inanmanın ne tarz olumlu sonuçlar gösterebileceğini de yine kitapta örnekleriyle görebiliyorsunuz.


**Puanım: 3/5**


**Eminim Şaka Yapıyorsunuz Bay Feynman!**
Larry Page'in tavsiye ettiği kitaplardan biri olan bu kitap için bu dönem içerisinde okuduğum en iyi kitap diyebilirim. Nobel Ödüllü bilimadamı Richard Feynman'ın hayatından anılarına yer verdiği kitap gerçekten bir insanın isterse yapamayacağı şeyin olmadığını gösteriyor. Bununla birlikte herkes tarafından kabul görmüş şeylerin yanlış olabileceğini, her zaman sorgulamak gerektiğini, bir yandan yaşarken bir yandan da hayattan zevk almanın ne kadar önemli olduğu anlatılıyor. Kesinlikle okumanızı tavsiye ederim.


**Puanım: 5/5**


**Başkalarının Ne Düşündüğünden Sana Ne?**
Yine Larry Page'in tavsiye ettiği ve Richard Feynman'ın anılarından oluşan bir önceki kitabın devamı diyebileceğimiz bir kitap. Burada da yine güzel anılar yer alıyor. Ağırlıklı olarak Challenger Uzay Mekiği kazasına değinen ve NASA'da bile işlerin bazen çok düzgün yapılmadığını gözler önüne seren bir kitap. Kitabın sonlarında Richard Feynman'ın kaza hakkındaki raporunu da okuyabilirsiniz.


**Puanım: 3/5**


**Mastermind: Sherlock Holmes Gibi Düşünmek**
Daha önce yukarıda da değindiğim gibi Sherlock Gibi Düşünmek isimde bir kitap okumuştum. Bu kitabı gördüğümde daha önce okuduğuma benzer olur diye şimdilik almamaya karar vermiştim. Daha sonra Twitter'dan takip ettiğim ekonomist Mahfi Eğilmez'in blogunda paylaştığı 
[Ekonomi Öğrencisi İçin Analitik Düşünmeyi Geliştirici Okuma Listesi](http://www.mahfiegilmez.com/2015/08/ekonomi-ogrencisi-icin-analitik.html)'nde görünce (evet, kıyıdan köşeden ekonomiyi de takip ediyorum) alayım dedim. Kitap analitik düşünmeyi Sherlock Holmes hikayelerinden yola çıkarak anlatıyor. Eğer bu hikayeleri daha önce okumadıysanız biraz spoiler'la karşılaşabilirsiniz. Sherlock Holmes hikayelerini benim gibi daha önce okuduysanız kitapta anlatılan bazı şeyler size sıkıcı gelebilir.


**Puanım: 3/5**
