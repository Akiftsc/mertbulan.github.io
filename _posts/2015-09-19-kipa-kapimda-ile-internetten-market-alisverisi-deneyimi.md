---
title: Kipa Kapımda ile internetten market alışverişi deneyimi
---

Neredeyse ihtiyacım olan her şeyi internetten satın alıyorken neden market alışverişini de internetten yapmayayım ki?

Tek başına yaşamanın zorluklarından biri de evde yemeği ve market alışverişini kendi başına yapmak zorunda olmak. Gezerek alışveriş yapmak pek huyum değildir. Genelde bir şey satın alacaksam internetten araştırıp karar verip daha sonra da mağazaya giderek direkt o ürünü alıp çıkarım. Ancak konu market alışverişine geldiğinde her şey bu kadar kolay olmuyor. Sebze alınacaksa sebzeyi seçmek, eğer birkaç marka varsa fiyat karşılaştırması yapmak, markette istediğiniz ürün var mı yok mu bilmemek, az ürün çeşitliliği gibi birçok etmen olaya dahil oluyor.

Geçtiğimiz günlerde Kipa Kapımda ile karşılaşınca, hazır evde tavuk sote yapma işine girişmeye karar vermişken gerekli tüm malzemeleri ve diğer ihtiyaçlarımı Kipa üzerinden alayım dedim. Dün öğleden sonra Kipa Kapımda üzerinden alışveriş yapmaya başladım. Et, sebze, meyve, içecek vs. derken hazır 100 TL'lik alışverişe 20 TL'lik indirim kuponu da varken 100 TL'lik limiti doldurayım dedim ve ihtiyacım olan her şeyi aldım. Alışverişi tamamladıktan sonra bana uygun olan teslimat saatini (10:00 - 12:00) seçtim ve kredi kartım üzerinden ödemeyi yaptım. Bu arada teslimatın ücretsiz olduğunu da hatırlatmak isterim.

Tam olarak seçtiğim saatler arasında (10:30) siparişim bugün evime geldi. Normalde 30 kg civarında olan bu siparişimi herhalde tek başıma marketten yapamazdım. Ancak Kipa sayesinde direkt evime söyleyerek taşıma yükünden de kurtulmuş oldum. Kipa'nın araçları soğutuculu olduğundan et soğuk bir şekilde geldi. En çok merak ettiğim konu ise ürünlerin son kullanma tarihi ve sebze ve meyvelerin kalitesiydi. Son kullanma tarihi konusunda hiç bir sıkıntı yoktu. Normalde çoğu markette bile bir hafta sonra son kullanma tarihi bitecek ürün satılıyorken aldığım ürünlerin hepsinin son kullanma tarihi minimum 2-3 ay sonra bitiyordu. Zaten bu süre içerisinde hepsini tüketirim. Sebzelere gelecek olursam; sebze seçme işi en sevmediğim işlerden biridir ve özen gerektirir. Evime gelen sebzeleri gördüğümde gerçekten bu özenin gösterilmiş olduğunu fark ettim. Hepsi çok düzgün bir şekilde seçilmişti. Bazen marketlerde, 6'lı 1.5 lt Erikli su ya da 6'lı Beypazarı maden suyu aldığınızda üzerinin tozla kaplı olduğunu fark edersiniz. Çünkü direkt depodan çıkıp oraya öylece yerleştirilmiş ve üzerini temizleme gibi bir zahmete girilmemiştir. Bu durumla en çok A101'de karşılaşıyorum. Ancak Kipa'da böyle bir sorun da yoktu. Paketlerin üstü iyice temizlenmişti.

Bu yazıyı yazıyor olma nedenim ise herkesi bu güzel hizmetten haberdar etmek. Aslında sadece yaşlılar ve ağır eşya taşıyamayan kadınlar için değil market alışverişi yapan hemen hemen herkes için bu hizmetin yararlı olduğunu düşünüyorum. Saatlerce gezip daha sonra da ağır poşetleri eve taşımak yerine internetten alışveriş yapıp sonra da eve gelmesini sağlamak gerçekten çok hoş. Bundan sonraki market alışverişlerimi yine Kipa Kapımda üzerinden yaparım diye düşünüyorum. Şimdilik sadece İzmir içerisinde hizmet veriyor olsa da önümüzdeki yıllarda diğer büyük şehirlere de açılır diye tahmin ediyorum.


**Güncelleme: **
İlk alışverişimin ardından Kipa Kapımda'yı kullanmaya devam ettim. Karşılaştığım bazı ufak sorunları bu yazıyı güncelleyerek paylaşmak istedim.

Öncelikle sonraki alışverişlerimde fark ettiğim önemli bir konu istediğim ürünün ellerinde olmaması. Genellikle hemen bir gün sonraya sipariş verdiğimden sistemin bana otomatik olarak o ürünün stokta olmadığını söylemesi gerek diye düşünüyorum. Bu sayede kapıda muadil ürünle karşılaşmak yerine alışveriş esnasında ürünün olmadığını görerek farklı bir ürünü tercih edebilirim. Örnek vermem gerekirse; kuzu kuşbaşı et sipariş vermiştim ancak ellerinde olmadıklarından dolayı getirmemişlerdi. Onun yerine ben alışveriş sırasındayken bana kuzu kuşbaşının ellerinde olmadıklarını söyleselerdi muhtemelen ben de gidip dana kuşbaşı et ya da farklı bir şey sipariş verebilirdim. Şuanki durumda ise tekrar alışveriş yaparak dana kuşbaşı et siparişi vermek zorunda kaldım.

Bir diğer konu ise ürün çeşitliliği. Başlangıçta bolca ürün var zannetmiştim ancak biraz daha gezinince istediğim bazı ürünlerin olmadığını fark ettim. Bir ürün almak istediğinizde en fazla 2 ya da 3 seçenek çıkıyor karşınıza. Migros'un Sanal Market'ine baktığımda ürün çeşitliliğinin çok daha fazla olduğunu gördüm.

Son konu ise Rehber Fiyat. Rehber Fiyat kiloyla aldığınız şeylerde ortaya çıkabilecek fazla alımları göstermek amacıyla kullanılıyor. Yani 1 kilo domates aldığınızda size tam olarak 1 kilo gelmesi imkansız olduğundan 1 kilo 10 gram ürünü de kabul ettiğiniz anlamına geliyor. Buraya kadar her şey normal. Ancak ben 300 gram biber sipariş verdiğimde bunun en fazla 100 gram fark etmesini beklerim. Ama bana gelen ürün ise 500 gram civarındaydı. Ben özellikle bozulmasın diye az alıyorken onlar istediğimin neredeyse 2 katını gönderiyor. Umarım bu tarz kiloyla alınan ürünlerde biraz daha hassas olurlar.


**Güncelleme 2: **
Blog yazısını ilk yazdığım günden beri düzenli olarak 1 ya da 2 haftada bir Kipa Kapımda üzerinden sipariş vermeye devam ediyorum. İlk güncellemede söylediğim gibi hala sitelerini anlık olarak güncellemiyorlar ve bu nedenle stokta olmayan bir ürünü sipariş verebiliyorum. Bunun dışında son siparişimde başımdan geçen bir olayı da anlatmak istiyorum: Geçtiğimiz günlerde verdiğim siparişte Pınar Dana Cızbız Köfte almıştım. Ürün Kipa'nın sitesinde 458gr ve 30 adet olarak geçiyor. Geçtiğimiz günlerde pişirip yemek istediğimde köfteleri tavaya attıktan sonra içerisinde nedense az kaldığını fark ettim sonra köfteleri sayınca 25 adet olduklarını daha sonra da kutu üzerinde 395gr yazdığını gördüm. Dün çağrı merkezini konuyla ilgili aradığımda bana sitenin anlık olarak güncellenmediğini (2016 yılına gireceğiz, hala anlık stok bilgisi gösteremiyorlar) bu nedenle bir sorun oldunu ürünü eğer açmadıysam değiştirebileceklerini söylediler. Ürünü açtığımı söyleyince önce bir şey yapamayacaklarını daha sonra da departman sorumlusuna danıştıktan sonra bana döneceklerini söylediler. 24 saat geçti ama hala bir dönüş yapmadılar. Böylece normalde 458gr olması gereken ürüne 23,75 TL ödeyerek 395gr ürün almış oldum. İşin ilginç yanı ise hala sitelerinde ürünü güncellememişler. Büyük ihtimal konu hakkında bir şey yapmayacaklar diye düşünüyorum. Bu nedenle kendileri hakkında olumlu düşüncelerim yavaş yavaş bozuldu diyebilirim. Eğer siz sipariş verirseniz, ürünler geldiğinde tek tek kontrol etmeyi unutmayın.

Güncelleme 3: Neredeyse 4 ay boyunca her hafta sipariş verdiğim Kipa Kapımda, aldıkları karar neticesinden 11 Ocak tarihiyle kapanmış. Sanırım yapılan satışlardan pek memnun değillerdi. Bu durumda Migros Sanal Market'i tercih etmem gerekecek. İlk alışveriş deneyimimi yaşadıktan sonra onu da yine blogumda paylaşacağım.
